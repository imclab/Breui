Serie B, l'Empoli piega il Cesena e rivede i play off - Repubblica.it 

EMPOLI - L'Empoli batte di misura il Cesena nel posticipo della 39esima giornata di serie B e accorcia nuovamente le distanze dal terzo posto. Ora sono 9 i punti che separano i toscani dal Verona, finisse così la stagione regolare si giocherebbero i play off per decretare la terza squadra promossa in serie A.La sfida con il Cesena, che mantiene un piccolo margine di punti sulla zona play out, è decisa da un rigore trasformato da Tavano al 31' del primo tempo e concesso dall'arbitro per un fallo del portiere Campagnolo su Saponara. Una rete che premia la pressione esercitata fin dall'inizio dalla squadra di Sarri, più volte vicina alla rete nella prima mezz'ora di gara. Il Cesena resta in 10 per l'espulsione di Volta (ancora un fallo su Saponara) al 20' della ripresa, poi anche Granoche, al 37', viene espulso per doppia ammonizione e lascia i suoi in 9. Espulsi anche gli allenatori Sarri e Bisoli.Il calendario prevede ora per l'Empoli la trasferta di Vicenza prima del match casalingo contro il Cittadella e la chiusura sul campo del Verona in una sfida che potrebbe decidere una stagione.    

 