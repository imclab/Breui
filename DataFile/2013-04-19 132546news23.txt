AISLA, 30 anni vicina ai malati di Sla - Repubblica.it 

MILANO - L'AISLA Onlus il prossimo 21 aprile  festeggia il suo trentesimo compleanno. 1600 soci, 250  volontari, 57 sezioni locali in 19 regioni italiane: questi sono solo alcuni dei  numeri dell'associazione.  AISLA opera in Italia dal 1983 per la tutela, l’assistenza e la cura dei malati  affetti da SLA, favorendo l’informazione sulla malattia e stimolando le  strutture competenti a una presa in carico adeguata e qualificata dei malati. In  occasione dell’anniversario dell’associazione sabato 20 aprile si terrà  l’assemblea dei soci seguita da una tavola rotonda di aggiornamento scientifico  sulle sperimentazioni in corso con l’uso di cellule staminali. Sarà possibile  seguire la tavola rotonda in diretta streaming collegandosi all’indirizzo www.  direttastreaming.tv. I 30 anni di AISLA saranno inoltre celebrati attraverso il  rinnovamento dell’immagine grafica e l’introduzione di un nuovo  logo.Il  trentesimo anno di attività dell’associazione si è aperto con l’elezione del  nuovo presidente nazionale Massimo Mauro. Eletto nel dicembre 2012, Mauro ha preso la guida di AISLA ponendosi diversi e concreti obiettivi  tra cui incrementare il numero delle sezioni a livello territoriale, consolidare  i rapporti con le istituzioni così da garantire una corretta presa in carico dei  malati, incrementare le attività di sensibilizzazione e far sì che AISLA diventi  sempre di più punto di riferimento e voce autorevole sui delicati temi   legati  alla SLA: "E’ un onore essere alla  guida di AISLA in un momento così importante come i festeggiamenti per i 30 anni  di attività - ha detto Mauro -. Il mio ringraziamento va a tutti i volontari e amici che in questi  anni hanno supportato il lavoro dell’associazione con l’intento comune di poter  offrire alle persone affette da SLA e ai loro famigliari un valido e concreto  supporto. Il nostro obiettivo è quello di garantire una sempre più capillare  azione a sostegno dei malati e alle loro famiglie, vogliamo che tutti i malati  si sentano affiancati dall’associazione e soprattutto che sappiano che AISLA è  di tutti”.AISLA ha  deciso di rinnovarsi, anche attraverso l’introduzione di una nuova immagine  grafica e un nuovo logo. Il nuovo logo è espressione della storia e dei  successi dell’associazione rivisti in chiave moderna e vuole proiettare AISLA  verso un nuovo futuro al centro del quale saranno sempre messi i pazienti e i  loro bisogni.30  ANNI AL FIANCO DEI MALATI - Dal 1983  a oggi AISLA ha svolto un’intensa attività di sensibilizzazione sui temi legati  alla malattia e ha destinato complessivamente una cifra superiore ai 5  milioni di euro in progetti atti a migliorare la vita delle persone affette  da SLA e dei loro famigliari. Nello specifico i fondi sono stati destinati alla  ricerca, all’assistenza e alle attività delle 58 sezioni locali.  Sono  inoltre stati devoluti più di 300.000 euro per il Centro d’ascolto e  consulenza sulla SLA che opera per offrire un supporto psicologico ai malati e  alle famiglie, e più di 50.000 euro sono stati investiti in workshop e  corsi di formazione. AISLA  infatti promuove corsi di formazione rivolti ad assistenti domiciliari, care  giver, operatori R.S.A., operatori delle strutture di riabilitazione e dei  servizi ADI, équipe di cure palliative. Dal 2009 a oggi sono stati organizzati  più di trenta corsi e anche per il 2013 è prevista una proposta di formazione  specialistica per dare l’opportunità ai professionisti coinvolti nell’assistenza  e cura dei pazienti affetti da SLA di approfondire e migliorare le proprie  competenze.  Al fine  di poter dare una voce sempre più uniforme ai bisogni dei malati AISLA, dalla  sua fondazione, ha stretto importanti relazioni con altre associazioni italiane  che si occupano di SLA, di malattie neurologiche, cure palliative e handicap tra  cui: Fish – Federazione Italiana per il Supermento dell’Handicap,  Ledha – Lega per i Diritti delle Persone con Disabilità, Fian –  Federazione Italiana Associazioni Neurologiche, Fcp – Federazione Cure  Palliative, Sicp – Società Italiana Cure Palliative, Fon –  Federazione Onlus Niguarda, Uildm – Unione Italiana Lotta alla Distrofia  Muscolare.GLI  APPUNTAMENTI DEL 2013 - Con un  occhio rivolto al passato e ai grandi risultati ottenuti nei primi 30 anni di  attività, AISLA si prepara ad affrontare un anno ricco di importanti  appuntamenti di respiro nazionale e internazionale.Il 21  giugno si terrà il Global Day, la giornata mondiale per la lotta alla  sclerosi laterale amiotrofica, in occasione della quale AISLA promuove i Family  Day, momenti conviviali e insieme informativi per avvicinare volontari,  famiglie, malati, care giver, medici e ricercatori.Il 29  settembre si terrà la sesta Giornata Nazionale dedicata alla SLA,  promossa da AISLA. La giornata nasce per ricordare il primo sit-in dei malati di  SLA promosso da AISLA a Roma davanti al ministero della Salute nel 2006. I  malati avanzarono richieste per la difesa della cura e dell’assistenza ai malati  affetti da sclerosi laterale amiotrofica. In occasione della Giornata Nazionale  AISLA sarà presente in più di 100 piazze italiane per sensibilizzare sulla  malattia e raccogliere fondi da destinarsi all’assistenza e alla  formazione.Nel mese  di dicembre, AISLA ospiterà a Milano il Simposio Internazionale sulla  SLA. Il Simposio, organizzato dall’International Alliance of ALS/Mnd  Association (federazione delle associazioni che nel mondo si occupano di SLA),  di cui AISLA è socio fondatore, rappresenta un’occasione unica durante la quale  ricercatori e operatori sociali provenienti da tutto il mondo si riuniscono per  presentare e confrontarsi sulle innovazioni emerse nei rispettivi campi di  attività in relazione alla malattia. 
                
 