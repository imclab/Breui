Tennis, Montecarlo: a Fognini il derby azzurro contro Seppi - Repubblica.it 

MONTECARLO - Va a Fabio Fognini il derby tra i due migliori giocatori italiani al primo turno all'Atp Masters 1000 di Montecarlo (terra battuta, montepremi 2,9 milioni di euro). Il ligure, numero 32 del mondo, si è imposto per 3-6, 6-4, 6-4 su Andreas Seppi, numero 18 del ranking, e testa di serie numero 15. Grossi rimpianti per l'altoatesino che, nel secondo set, aveva anche un break di vantaggio. Fognini nel prossimo turno incontrerà il vincente della sfida tra il ceco Radek Stepanek e lo spagnolo Albert Ramos, che ha eliminato nellequalificazioni Filippo Volandri.Avanzano anche Raonic, che ha superato il francese Benneteau per 6-1, 6-4, e Pablo Andujar, che ha piegatol'altro transalpino Jeremy Chardy per 6-7(4) 7-5 6-2. Sorprendente vittoria per lo spagnolo Roberto Bautista Agut, che ha eliminato la testa di serie numero 11, Gilles Simon, con il punteggio di 6-3, 7-6 (6). A risollevare le sorti del tennis francese ci hanno pensato Benoit Paire, che ha battuto con un doppio 6-4 il croato Dodig, e Edouard Roger-Vasselin, che ha concesso cinque giochi all'olandese Haase (6-3, 6-2). Nessun problema, infine, per Davydenko (6-3, 6-4 a Brands) e Nieminen (facile 6-1, 6-2 a Troicki).NADAL: "NON SONO FAVORITO" - "Voglio concentrarmi sul mio tennis giorno per giorno, non voglio parlare delle mie ginocchia. Se sono qui, vuol dire che posso competere, ma non sono il favorito. Non è mai facile trionfare". Rafa Nadal prova a nascondersi a Montecarlo. Lo spagnolo va a caccia del   nono titolo consecutivo sulla terra rossa del Principato nel Masters. Il mancino di Manacor, dominatore incontrastato sulla superficie più lenta, è reduce da alcune settimane di break. Tra febbraio e marzo, dopo 7 mesi di stop per problemi alle ginocchia, Nadal ha vinto 2 tornei in Sudamerica (San Paolo e Acapulco) prima di fare centro sul cemento di Indian Wells.  La lunga assenza dai campi ovviamente ha condizionato la classifica: Nadal è scivolato al quinto posto nel ranking alle spalle di Novak Djokvic, Andy Murray, Roger Federer e David Ferrer.ERRANI: "PRONTA ALLA SFIDA CONTRO LA R.CECA" - "Sono una grande squadra, sono le campionesse in carica ma ce la metteremo tutta". Così Sara Errani, proiettandosi al prossimo impegno in Fed Cup che vedrà le azzurre sfidare la Repubblica Ceca i prossimi 20 e 21 aprile. La romagnola parla anche dei prossimi impegni che la vedranno in scena nei tornei di Roma e Parigi. "Cercherò di fare del mio meglio", spiega l'azzurra, a margine della sua visita al museo dello sport di Torino. "Al Roland Garros difenderò tantissimi punti, concentrandomi partita dopo partita, senza pensare all'anno scorso", dice ancora la Errani, finalista dell'edizione 2012. Infine una battuta sull'elezione di Giovanni Malagò alla presidenza del Coni: "Non sono informata, ma mi sembra una persona seria che farà bene allo sport italiano". 
                
 