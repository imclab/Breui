Basket, Nba: Bulls e Belinelli ok a Orlando, cancellata Boston-Indiana - Repubblica.it 

NEW YORK - Nel giorno della paura e del lutto per l'attentato alla maratona di Boston che ha provocato la morte di tre persone, oltre ai 144 feriti, nel campionato Nba si ferma solo la sfida tra i Celtics e i Pacers. Gara ininfluente ai fini della classifica e per questo motivo non verrà riprogrammata. Giocano, invece, i Bulls (44-37) con un Marco Belinelli decisivo per il successo finale di Chicago in casa dei Magic (20-61). Gli ospiti si impongono 102-84 e l'azzurro, partito dalla panchina, chiude con 16 punti (4/5, 2/4), un rimbalzo e 2 assist in 21' di gioco. Il migliore fra i 'tori' è Carlos Boozer con 22 punti. Chicago ora spera in un passo falso di Atlanta nelle ultime due gare della regular season per poter operare il sorpasso in classifica. NY KO A SORPRESA, SPURS KO - Sempre ad Est cadono a sorpresa i Knicks (54-27), sconfitti da Charlotte (20-61) per 106-95. Un ko contro la peggiore squadra Nba, ma comunque indolore per New York, già sicura del secondo posto nella Eastern Conference. Continua, intanto, la lotta ad Ovest fra Jazz e Lakers per l'ultimo posto utile per i playoff. L'ultimo round è a favore di Utah (43-38), che si impone per 96-80 sul campo di Minnesota (30-51) centrando la nona vittoria nelle ultime 11 partite. Al Jefferson segna 22 punti, Mo Williams ne mette a referto 15 con 7 assist. Le speranze playoff dei Jazz, pero', restano assai ridotte. Utah è condannata a vincere contro Memphis e sperare in una sconfitta dei Lakers a Houston. Sempre ad Ovest si segnala la vittoria   di Golden State contro San Antonio per 116-106 con i 35 punti di uno scatenato Stephen Curry. Nella lotta per il sesto posto ora i Warriors vantano una vittoria in più di Houston.I RISULTATI - Charlotte Bobcats-New York Knicks 106-95; Orlando Magic-Chicago Bulls 84-102; Miami Heat-Cleveland Cavaliers 96-95; Brooklyn Nets-Washington Wizards 106-101; Detroit Pistons-Philadelphia 76ers 109-101; Denver Nuggets-Milwaukee Bucks 112-111; Memphis Grizzlies-Dallas Mavericks 103-97; Oklahoma City Thunder-Sacramento Kings 104-95; Utah Jazz-Minnesota Timberwolves 96-80; Phoenix Suns-Houston Rockets 119-112; Golden State Warriors-San Antonio Spurs 116-106. 
                
 