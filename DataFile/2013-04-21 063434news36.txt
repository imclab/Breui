Tennis, Montecarlo: Fognini non si ferma, domina Gasquet e va in semifinale - Repubblica.it 

MONTECARLO - Continua la marcia di Fabio Fognini al Masters 1000 di Montecarlo. Il tennista ligure raggiunge le semifinali battendo in due set (7-6 6-2) il francese Richard Gasquet. Fognini, che ora affronterà il numero uno del mondo Novak Djokovic (6-4, 6-3 al finlandese Nieminen), ha giocato una splendida partita, con 37 colpi vincenti contro i 14 dell'avversario. L'azzurro, che negli ottavi aveva eliminato un altro top ten, il ceco Berdych (n.6, mentre Gasquet è n.9 del mondo), ha vinto il tiebreak rifilando un cappotto all'avversario (7-0) e poi ha dominato il secondo set, chiudendo al secondo match point dopo 1h e 26' di gioco. Per Fognini è la prima semifinale in carriera in un Masters 1000. Quattro i precedenti con Djokovic, tutti favorevoli al serbo. "Sto vivendo uno dei migliori momenti della mia carriera, per la prima volta sono in semifinale in un Masters 1000", dice il 24enne, che nel prossimo ranking Atp si è già assicurato un posto tra i primi 30 del mondo. "Sono felice di avere un'altra opportunità di scendere in campo contro un grandissimo giocatore, davanti a tantissimo pubblico sul campo centrale. Oltretutto, in tribuna ci saranno anche i miei familiari e i miei amici".L'altra semifinale vedrà di fronte Rafa Nadal e Jo-Wilfried Tsonga. Lo spagnolo ha faticato contro il giovane bulgao Grigor Dimitrov , che si è arreso solo dopo due ore e nove minuti con il punteggio di 6-2 2-6 6-4. Nadal prosegue quindi la corsa verso il nono titolo di fila nel   Principato, ma dovrà vedersela con il francese Tsonga, che ha piegato lo svizzero Stanislas Wawrinka per 2-6, 6-3 6-4. 
                
 