Torino: Birsa verso il recupero, Brighi migliora - Repubblica.it 

TORINO - Se non è un regalo sotto l'albero, poco ci manca. Giampiero Ventura rivede Valter Birsa e intravede Matteo Brighi. Lo sloveno da stamattinata ha ricominciato ad allenarsi regolarmente con i compagni. La distorsione che lo aveva costretto ai box, provocata da un incidente di gioco nel match con la nazionale slovena contro l'Islanda, partita valida per le qualificazioni mondiali, adesso è definitivamente alle spalle. L'esterno ex Genoa, dunque, può essere considerato recuperato: Birsa si candida per conquistare almeno la convocazione in vista della trasferta di domenica prossima a Firenze. Ma l'ultima parola spetterà ovviamente a Ventura che vorrà prima verificare lo stato di forma e la tenuta atletica del suo esterno. Intanto sta meglio anche Brighi: l'ex giallorosso oggi si è sottoposto ad una ecografia di controllo per verificare lo stiramento al bicipite femorale sinistro e l'esito non può che restituirgli il sorriso. L'esame, infatti, ha confermato i continui miglioramenti del centrocampista che però non sarà a disposizione di ventura in vista della trasferta di Firenze.   

 