Champions, la stampa tedesca esalta i suoi eroi: "Cambio di guardia in Europa" - Repubblica.it 

BERLINO - Neanche il più ottimista dei tedeschi avrebbe potuto immaginare che, al termine delle due semifinali di Champions, Bayern Monaco e Borussia Dortmund avrebbero di fatto prenotato un posto per la finale di Wembley rifilando nel complessivo 8 gol a Barcellona e Real Madrid, subendone solo 1. Così all'indomani del doppio successo della Germania sulla Spagna, la stampa tedesca esalta i suoi "eroi" e prevede un "cambio di guardia nel calcio europeo". "Wembley arriviamo", titola la rivista sportiva 'Kicker' con una foto di Robert Lewandowski, autore dei quattro gol del Dortmund nel 4-1 al Real Madrid, e di Thomas Muller e Mario Gomez che hanno segnato nel 4-0 del Bayern Monaco al Barcellona. "Che trionfo delle squadre tedesche! Dortmund e Bayern battono i giganti della Spagna per 8-1. Il calcio europeo per club è davanti ad un cambio di guardia", spiega nel commento la rivista, parlando dell'assalto tedesco all'egemonia spagnola nel calcio continentale.IL TITANO LEWANDOWSKI - Lewandowski ha attratto buona parte degli elogi per una prestazione che il quotidiano 'Bild' ha definito come "extraterrestre". "Klopp ed il suo titano goleador", ha titolato il quotidiano. "Germania in euforia da Champions League. Spagna a terra". "Lewandowski, incubo reale", riassume il "Suddeutsche Zeitung", secondo il quale "la finale tedesca in Champions League è sempre più vicina". Il Dortmund "parte da una posizione   buona, quasi quanto quella del Bayern Monaco", sostiene il quotidiano di Monaco. E in un'analisi su Lewandowski il settimanale "Der Spiegel" titola: "Il mago nero-giallo" (colori della maglietta del Dortmund). Poi commentando le voci che danno l'attaccante polacco al Bayern Monaco la prossima stagione come il suo compagno Mario Gotze, aggiunge: "Il Dortmund ha ricevuto 37 milioni di euro per Gotze, ma il club non ha bisogno di denaro, bensì giocatori come Lewandowski. Le possibilità del suo trasferimento per questo motivo diminuiscono enormemente", spiega infine la rivista.  
                
 