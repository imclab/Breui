Serie B: Verona e Livorno, insidiosi testacoda - Repubblica.it 

ROMA - Non c'è solo Modena-Sassuolo ad accendere l'interesse nella 39/a giornata di serie B. A rubare l'attenzione ci sono, infatti, anche Verona e Livorno che sfidano Ascoli e Vicenza in un delicato testacoda. Col morale alle stelle per la bella vittoria in rimonta sul Brescia, gli scaligeri al Del Duca sperano di acuire il grave momento di crisi dei marchigiani (5 sconfitte di fila) per proseguire la loro corsa verso la A. Mandorlini rilancerà Sgrigna e Cacia dal 1' al fianco di Gomez mentre a centrocampo rimpiazzerà l'infortunato Hallfredsson con Martinho. Nell'Ascoli la novità sarà il rientro in mezzo di Fossati mentre davanti toccherà ancora a Zaza-Soncin provare a rendere la vita dura ai gialloblu.LIVORNO, INSIDIA VICENZA - Il Livorno va all'assalto del Vicenza con l'obiettivo di difendere coi denti il 2° posto. Malgrado i 35 punti di distacco in classifica ed il fattore campo, non sarà facile per i labronici venire a campo della squadra di Dal Canto, specie ora che è tornata a vedere da vicino (-2) la zona salvezza. Nicola restituirà una maglia in attacco a Dionisi, che ha scontato la squalifica, mentre a sinistra sostituirà l'appiedato Gemiti con Lambrughi. Tra gli ospiti mancherà Giacomelli ed è probabile che al suo posto venga schierato Bojinov.EMPOLI, OBBLIGO DI VITTORIA CON IL CESENA - Obbligato a non perdere più punti, pena l'annullamento dei play-off, l'Empoli va all'assalto del Cesena, nel posticipo   domenicale delle 12.30, per cercare di cancellare lo scivolone di La Spezia. Sarri confermerà il 4-3-1-2 con la speranza che Saponara, Tavano e Maccarone ritrovino l'ispirazione persa in Liguria. Il Cesena farà gara di contenimento puntando ad alleggerire la pressione con Granoche e Succi.PADOVA, ULTIMA CHIAMATA PER I PLAY-OFF - In chiave play-off il match più interessante è Padova-Novara, ultima chiamata per i veneti per tentare di rientrare in corsa per i play-off. Dimenticato lo scivolone col Modena, Aglietti ripartirà dal tridente Gonzalez-Seferovic-Lazzari per rimettersi a correre. Il Padova non starà a guardare, puntando sul rientro di Cutolo per fare la differenza.IL BRESCIA CERCA PUNTI A REGGIO - Tra Varese e Brescia, impegnate nella lotta per il 6° posto, il compito più difficile lo hanno, senza dubbio, le rondinelle, di scena al Granillo contro la Reggina. Impelagati in piena zona play-out, i calabresi hanno assoluto bisogno di vincere. E Pillon si augura che il ritorno di Comi e Di Michele lo aiuti a centrare l'obiettivo. Sul fronte opposto, Calori dovrà trovare il modo per non far rimpiangere l'assenza di Budel, fermato per 4 turni, in cabina di regia. A farne degnamente le veci tenterà Rossi, coadiuvato da Lasik e Finazzi. VARESE, ASSALTO AL CITTADELLA - Sulle ali del ritrovato entusiasmo dopo il successo a Terni, il Varese chiede strada ad un Cittadella ancora a caccia di punti salvezza. Agostinelli confermerà il 4-2-3-1 con Zecchin mediano al posto dell'appiedato Felipe e Ferreira Pinto tornante destro. Il Cittadella baderà al sodo, con il nuovo 3-5-2, con Di Carmine e Di Nardo confermati coppia d'attacco.A BARI E LANCIANO SFIDE SALVEZZA - In coda fari puntati sugli scontri diretti Bari-Spezia e Lanciano-Crotone. Al San Nicola, i pugliesi si affideranno al tridente Fedato-Caputo-Ghezzal per cercare di scardinare una difesa che ha ritrovato d'incanto solidità (non prende gol dal 258') ma che per l'occasione non avrà lo squalificato Schiavi. Al Biondi i frantani tenteranno l'aggancio cercando di vincere il duello a distanza, che preannuncia scintille e spettacolo, tra Falcinelli-Plasmati-Piccolo e Ciano-Gabionetta-De Giorgio.PRO VERCELLI, VOGLIA DI SPERARE ANCORA - Chiudono il programma Juve Stabia-Ternana e Pro Vercelli-Grosseto. A Castellammare appare probabile che vespe ed umbri non rischino più di tanto per compiere, assieme, un altro passo verso la tranquilla salvezza. Al Piola, invece, i bianchi chiederanno strada al dimesso Grosseto per tentare di rinviare ancora per qualche settimana la sempre più probabile retrocessione. 
                
 