Fifa, attacco al Qatar: "Gli sceicchi sono un danno per il calcio" - Repubblica.it 

BERLINO - "La ricchezza senza fine del Qatar si sta espandendo come un cancro nel calcio e nello sport". Non usa giri di parole Theo Zwanziger, membro esecutivo della Fifa, in un'intervista al 'Frankfurter Allgemeine', per criticare l'ingresso dei petroldollari degli sceicchi qatarioti nel mondo del pallone.L'ex presidente della Federcalcio tedesca accusa: "Il modo con cui si sono aggiudicati l'organizzazione della Coppa del Mondo del 2022, è quantomeno discutibile, le accuse di corruzione anche se negate dalla Fifa, lo testimoniano. Questo piccolo Stato sta sfruttando la sua potenza economica per influenzare le scelte della politica sportiva.La scelta di disputare i mondiali in Qatar è una sconfitta per il calcio".Mondiale che alcuni club tedeschi della Bundesliga (e non solo) hanno proposto di disputare in inverno, per evitare le temperature afose presenti nella stagione estiva nello Stato circondato dal golfo Persico. Blatter è tuttavia scettico, Zwanziger ci và più pesante: "Ci si dovrebbe chiedere perchè alcune squadre tedesche ed europee in generale, vadano in Qatar ad allenarsi, si dovrebbe aprire un'inchiesta".Zwanziger chiude con una censura al suo successore Wolfgang Niersbache e alla sua posizione nei confronti di Joao Havelange. L'ex presidente della Fifa è implicato in uno scandalo di corruzione e nel prossimo congresso Fifa alle Mauritius si dovrà decidere se togliergli o meno la presidenza onoraria: "Perchè   la Federazione tedesca non presenta una risoluzione per togliere la presidenza onoraria ad Havelange? Una decisione in questo senso sarebbe apprezzabile". 
                
 