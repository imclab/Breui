Ancelotti: "Abbiamo incartato il Barça"  E Ibra congela il ritorno in Italia - Repubblica.it 

BARCELLONA - "Sono 19  anni che il Psg non vince lo scudetto. Abbiamo sette partite  importantissime per raggiungere questo traguardo, senza contare la Coppa  di Francia". Leonardo, direttore generale del Paris Saint-Germain, ha  troncato così le domande sul futuro di Ibrahimovic, che rimane  teoricamente in bilico, anche dopo l'eccellente prova della squadra, che  ha sfiorato la qualificazione alle semifinali di Champions League ed è  stata vicinissima a un'impresa che da oltre tre anni non riesce a  nessuno: battere al Camp Nou il Barcellona. L'attaccante svedese  ha a sua volta allontanato in apparenza ogni ipotesi di un suo addio a  Parigi a giugno per tornare in Italia (Juventus e Napoli sarebbero le  due destinazioni attualmente possibili, in ordine di preferenza). Ibra è  stato il migliore di una squadra decisamente competitiva, nella sua  veste di rifinitore: ha consegnato a Pastore il pallone del gol (settimo  assist in Champions) e ha smarcato spesso i compagni al tiro, a  conferma dell'efficacia della tattica di Ancelotti, che prevedeva  appunto il sistematico arretramento del centravanti, le cui sponde in  verticale dovevano aprire spazi alle incursioni dei compagni, grazie  anche al fatto che Adriano e Piqué, per seguire lui, lasciavano più  sguarnita la zona centrale della difesa e obbligavano il terzino  sinistro Alba a continue e faticose rincorse per tappare i buchi. "Ci  siamo guadagnati il rispetto dell'Europa. Abbiamo fatto una partita  fantastica, possiamo esserne   orgogliosi. Abbiamo dimostrato di potere  rivaleggiare con la più forte squadra del mondo. Non abbiamo certo  meritato di uscire, abbiamo fatto due grandi partite, lo è stata anche  quella dell'andata. Molti pensavano che al Camp Nou saremmo stati  travolti, invece abbiamo fatto un'ottima figura. Spero che torneremo qui  a Barcellona più forti, la squadra continua a migliorare molto. Tutti  si sono accorti che non siamo uno scherzo: noi speriamo di vincere  presto dei trofei". Parrebbe una dichiarazione d'amore, ma i precedenti di Ibrahimovic  lasciano pensare che tutte le soluzioni siano ancora aperte, anche se il  presidente Khelaifi ha annunciato che non è certo intenzione del gruppo  qatariota proprietario del club smantellare un gruppo che, a un solo  anno mezzo dall'arrivo degli sceicchi, è già entrato di diritto  nell'élite del calcio europeo. "Il nostro progetto va avanti, con  ambizioni sempre più grandi. Siamo fieri della squadra e del nostro  allenatore, che contro il Barcellona ha confermato tutto il suo valore.  Mourinho è un grande tecnico, però non l'abbiamo mai contattato. Il  nostro allenatore è Ancelotti e merita tutta la nostra stima". Ancelotti ha glissato sulle notizie che lo vogliono sulla panchina del  Real Madrid a partire da luglio, proprio al posto di Mourinho. "Parliamo  della nostra partita, che è stata davvero bella. Come si dice,  gliel'abbiamo incartata. Messi è stato decisivo, soprattutto per il  morale e la fiducia che ha dato alla squadra. Ma siamo andati davvero  vicinissimi alla semifinale". La riuscita strategia tattica  avvalora il fatto che Ancelotti sia appetibile per molti grandi club, a  cominciare  dal Real: gli ha già fatto un primo favore, tenendo in  scacco a lungo il Barcellona. Gli sceicchi, in ogni caso, difficilmente  lasceranno partire tutti e tre i punti di forza: l'allenatore e i due  fuoriclasse Ibrahimovic e Thiago Silva, da tempo obiettivo di mercato  proprio del Barcellona, che in alternativa pensa al belga  del  Manchester City Kompany o al tedesco del Borussia Dortmund Hummels. Il  nuovo, ricco Psg conta di convincere Ibra e Ancelotti a restare almeno  fino al 2014 attraverso le prime vittorie. Anche per questo ad ogni  discussione sul mercato viene messo il silenziatore: prima c'è un titolo  da vincere nella Ligue 1, dove il Paris Saint-Germain si è abituato  all'astinenza dal 1994.
                
 