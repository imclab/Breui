Brasile, pari e fischi contro il Cile. Scolari: "Non mi dimetto" - Repubblica.it 

BELO HORIZONTE - Soltanto un pareggio per il Brasile nell'amichevole contro il Cile disputata allo stadio 'Mineirao' di Belo Horizonte davanti a 50mila spettatori, che a fine gara hanno fischiato la 'Selecao' per il deludente risultato. L'allenatore della nazionale verdeoro, Felipe Scolari, però non ci sta: "Non siamo ancora pronti, ma lo saremo quando avremo più tempo per lavorare e non solo due giorni per preparare una partita. Dimissioni in caso di fallimento nella Confederations Cup (al via dal prossimo 15 giugno, ndr)? Non rispondo a questa domanda, è una barzelletta".Per la cronaca è stato il Cile a passare in vantaggio dopo otto minuti con un colpo di testa di Gonzalez. Al 25' la Selecao, scesa in campo solo con giocatori militanti in Brasile, ha trovato il pari con un'incornata di Rever. Nella ripresa, al 10', è stato Neymar a firmare il 2-1 in favore dei verdeoro su cross di Pato. Poi l'ex napoletano Edu Vargas al 19' ha realizzato con una conclusione dalla distanza il gol del definitivo 2-2. La 'Roja' nei minuti finali è rimasta in dieci per l'espulsione di Leal, ma i ragazzi di Scolari non sono riusciti a trovare il gol della vittoria. E così sono arrivati i fischi da parte del pubblico.'Non abbiamo giocato bene, se l'avessimo fatto la "torcida" si sarebbe comportata in maniera diversa e non ho nulla da dire ai nostri tifosi, so che quando giocheremo bene ci sosterranno. Intanto questo test mi è servito in vista delle convocazioni per la Confederations   Cup (previste per il 14 maggio, ndr)", ha commentato il ct Scolari.Poi la parola ai calciatori: "Non era quello che ci aspettavamo", ha ammesso Pato a fine gara spiegando che la squadra "deve continuare a lavorare". "Abbiamo cercato di fare del nostro meglio. Sappiamo che davanti abbiamo un torneo importante ma sapevamo che sarebbe stata dura", gli ha fatto eco l'altro ex milanista, Ronaldinho, che ha indossato la fascia da capitano. Più nervoso Neymar, che ha risposto così: "I fischi? Mi dà più fastidio il problema alla coscia. Comunque avere i tifosi contro non fa piacere, ma noi dobbiamo continuare a lavorare e pensare ai Mondiali cercando di vincere sempre". 
                
 