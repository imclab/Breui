Catania, Maran: ''Milan ultima chance per battere una grande'' - Repubblica.it 

CATANIA - In una stagione da incorniciare, Rolando Maran anela ancora una vittoria di prestigio lontano dal Massimino. Dopo l'exploit della prima giornata, con il successo sfiorato contro la Roma all'Olimpico, il suo Catania è sempre capitolato nelle gare in trasferta disputate con Juve, Napoli, Fiorentina, Lazio e Inter. L'ultima chance passa dalla notturna al Meazza, compito improbo sulla carta ma stimolante per un gruppo ambizioso, che cerca anche vetrine importanti in vista del prossimo calciomercato. "Ho pensato che questa è l'ultima occasione per far risultato contro una delle tre grandi - dice Rolando Maran - è un nostro desiderio e del nostro Presidente, che tiene molto a questa partita. C'è un tabù da sfatare (mai in campionato il Catania ha vinto in casa del Milan ndr) e guardiamo sempre a quota 50. Dobbiamo provare a centrare questo traguardo con grande forza, anche perché sarà un'altra occasione per tornare in corsa nella volata che vale l'Europa".Il potenziale offensivo del Milan stimola le contromisure più appropriate da adottare, ma senza snaturare la filosofia di gioco predicata quotidianamente a Torre del Grifo. "Abbiamo sempre provato a giocarci alla pari tutte le partite - aggiunge Maran- perché siamo cresciuti nella mentalità e la classifica lo dimostra. Conosciamo le complessità di questa gara ma non ci inibiscono, andremo in campo per fare risultato con la stessa cattiveria di domenica scorsa, anche perché ci tocca una delle formazioni   più forti del torneo, che, come noi, ha bisogno di punti. Sarà una partita molto interessante".Già nella gara d'andata il Catania seppe tenere in scacco il Milan, almeno fino all'espulsione ad inizio ripresa di Barrientos, che spianò la rimonta rossonera, dall'1-0 all'1-3. "Dobbiamo aumentare l'attenzione, quando ci sentiamo troppo sicuri finiamo per prendere goal - conclude il tecnico rossazzurro - serve sempre il giusto equilibrio in tutte le fasi della partita".
                
 