America's Cup: a Swordfish il derby con Piranha, Luna Rossa in finale con Oracle - Repubblica.it 

NAPOLI - E' andato a Swordfish il derby tutto italiano contro Piranha tra i due team di Luna Rossa nella semifinale della terza giornata delle World Series di Coppa America di vela in corso a Napoli. In finale sfiderà Oracle: gli americani hanno comunque vinto le World Series di con una regata di anticipo. Il team americano, infatti, a una regata dalla fine, ha 220 punti nella classifica generale che comprende anche le due tappe già disputate a San Francisco. Il catamarano dello skipper siciliano Francesco Bruni ha battuto il suo compagno di team Chris Draper, dimostrando di aver risolto completamene i danni subiti venerdì nell'impatto con New Zealand. Domenica, alle 14.40, Luna Rossa Swordfish sfiderà Oracle nella finalissima dei match race. Il team americano ha infatti sconfitto, nell'altra semifinale, gli inglesi di J.P. Morgan Bar.Intanto le due regate di flotta sono state dominate dal team New Zealand. Il catamarano neozelandese dello skipper Dean Barker ha vinto la prima prova precedendo Oracle e Luna Rossa Piranha. Nella seconda regata di flotta i 'kiwis' hanno preceduto Luna Rossa Swordfish, con Francesco Bruni che ha comandato la regata fino a metà, prima di subire il sorpasso di Barker.CALDORO: "AMERICA'S CUP GRANDE RISULTATO" - L'America's Cup World Series in svolgimento a Napoli "ha creato qualche disagio, ha fatto discutere, ma è un evento che non potevamo perdere. Non risolviamo i nostri problemi, è evidente, ma iniziative come questa   aiutano". Lo scrive su facebook il presidente della Regione Campania Stefano Caldoro, impegnato a Roma per l'elezione del Presidente della Repubblica. "Nei momenti di pausa - scrive - guardo la Coppa America. Queste immagini del campo di gara più bello in assoluto fanno il giro del mondo. Abbiamo a Napoli, e nella nostra regione, straordinarie potenzialità, le dobbiamo valorizzare sempre di più e meglio. Un grande risultato, avanti così".
                
 