Lazio, iniziata la marcia derby. Mauri: "Non vediamo l'ora" - Repubblica.it 

ROMA  - Sarà un mese di passione. La qualificazione della Roma alla finale di Coppa Italia ha di fatto dato vita a una lunga ed estenuante attesa. Quella per il terzo derby della Capitale stagionale, sicuramente il più importante che metterà in palio un trofeo nazionale per la prima volta nella storia delle stracittadine. LA LAZIO IN RITIRO AD AURONZO DI CADORE NEI PROSSIMI DUE ANNI  -  Le due compagini si giocheranno tanto: un posto in Europa League, la supremazia cittadina e la possibilità di poter lavorare serenamente in estate in vista della prossima stagione. Di sicuro, la Lazio lo farà ancora una volta ad Auronzo di Cadore sulle Dolomiti. Il club biancoceleste ha rinnovato per altri due anni (con opzione per il terzo) il contratto con la MediaSportEvent, società che organizza i ritiri di molte squadre importanti nazionali e internazionali. In una conferenza stampa tenutasi ad Auronzo di Cadore, l'amministratore unico della MSE e match organizer Uefa Gianni Lacché ha ufficializzato che la squadra biancoceleste continuerà a effettuare il suo ritiro estivo nelle località veneta per i prossimi due anni.HERNANES NEL MIRINO DI MOLTE BIG  -  E chissà se con il resto della squadra all'ombra delle Tre Cime di Lavaredo ci sarà anche Anderson Hernanes. Il brasiliano è finito nel mirino di club di prima fascia (su tutti si Juventus, Milan, Napoli, Tottenham e Manchester City), ma la Lazio per lasciarlo andare via vuole almeno   30 milioni di euro. Il Profeta al termine della stagione valuterà tutte le proposte e deciderà il da farsi insieme alla società: il suo contratto è in scadenza nel giugno 2015, nell'ultimo incontro tra il suo agente Joseph Lee e Lotito è stato richiesto un adeguamento del contratto dagli attuali 1,8 a 3 milioni, troppi per le casse del club biancoceleste. L'AGENTE: "DOBBIAMO PUNTARE AL MEGLIO"  -  Da quel momento la situazione è in stand-by e nelle prossime settimane ci sarà un nuovo meeting con l'entourage del brasiliano che  -  dettaglio da non sottovalutare  -  ha nel mirino i mondiali in Brasile del 2014. Ecco perché prima di trasferirsi altrove, servirà anche una squadra che gli garantisca di essere al centro del progetto. "Dobbiamo puntare al meglio per il giocatore", assicura il suo agente e dopo tre anni ad alto livello con la maglia della Lazio, seppur tra alti e bassi (l'ultimo derby in cui è stato croce e delizia ne è l'esempio lampante) il brasiliano potrebbe davvero pensare di provare a misurarsi in una nuova avventura. Ma solo se a Formello arrivasse un'offerta irrinunciabile. PICCOLO AFFATICAMENTO MUSCOLARE PER KLOSE  -  Intanto Petkovic prepara la prossima trasferta di Udine. Dias negli ultimi due giorni si è allenato regolarmente (insieme a Konko che però è ancora leggermente in ritardo di condizione) e potrebbe rientrare tra i convocati. Il tecnico avrà di nuovo a disposizione Biava, al rientro dopo il turno di squalifica, e forse anche Radu. Pure il romeno ha scontato il turno inflittogli dal giudice sportivo, ma  -  come spiega il dottor Salvatori  -  lamenta un "dolore per un trauma contusivo nella zona iliaca di sinistra". È in dubbio, così come Klose: il tedesco nelle ultime due sedute ha svolto un lavoro differenziato a causa di un leggero affaticamento muscolare. A pochi giorni di distanza dall'incontro con l'Udinese, non può che scattare l'allarme anche se Miro è solito autogestirsi in queste circostanze. Sarà valutato di giorno in giorno ma c'è comunque molto ottimismo.MAURI PUNTA IL DERBY: "NON VEDIAMO L'ORA"  -  Ci sarà sicuramente Stefano Mauri, che ai microfoni di LazioStyleRadio ha parlato del prossimo derby in finale di Coppa Italia: "Siamo già carichi e non vediamo l'ora di giocare. Prima però ci sono sei partite e vogliamo conquistarci sul campo l'accesso all'Europa League".

 