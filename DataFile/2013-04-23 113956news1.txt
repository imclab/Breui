 Ibrahimovic: ''La Juve mi cerca? E' un onore''   - Repubblica.it 

TORINO - "La Juve mi cerca? E' un onore". Zlatan Ibrahimovic (ri)apre al club di corso Galileo Ferraris. "Se l'interesse si rivelasse vero, per me sarebbe un onore essere accostato ai bianconeri. Stiamo parlando di un super club, una squadra fantastica con un grande progetto. Ma appartengo al Paris Saint-Germain, voglio vincere il titolo e poi mi prendo una vacanza perché ne ho davvero bisogno". Le dichiarazioni dello svedese, a margine del successo del Psg sul Nizza (3-0), seguono quelle rilasciate nei giorni scorsi dal suo agente Mino Raiola che non esclude l'ipotesi di un rientro del suo assistito in Italia ("anche il ritorno di Balotelli sembrava impossibile...").Il problema non è certo di natura tattica. Il 3-5-1-1 varato da Antonio Conte nelle ultime due uscite bianconere appare infatti un modulo perfetto per il campione di Malmoe, attaccante abile a giocare spalle alla porta favorendo gli inserimenti dei centrocampisti. L'idea-Ibrahimovic presenta piuttosto delle criticità di carattere economico. Come ha ribadito domenica sera l'ad bianconero Marotta, il ritorno del fuoriclasse svedese all'ovile bianconero è per ora un'ipotesi di carattere onirico: "In questo momento nessuna squadra italiana può permettersi Ibra, per via del suo contratto troppo rilevante. Ovvio che se guadagnasse meno, tanti club proverebbero a prenderlo. Ma sono abbastanza scettico in merito alla possibilità che si riduca lo stipendio". Parole di apparente chiusura, eppure la trattativa si   muove.Le voci di un Ibra-bis non sembrano comunque incantare la piazza bianconera, per motivi anagrafici - lo svedese compirà 32 anni a ottobre - e sentimentali: i tifosi non hanno infatti digerito "l'alto tradimento" del 2006, quando l'attaccante rifiutò di scendere in Serie B per passare al "nemico" nerazzurro.Dal pathos per il mercato al relax in campionato. La Signora sfrutta il giorno libero concessole da Conte dopo la vittoria contro il Milan per contare le ore e i punti che la separano dal 29° tricolore, il 31° secondo la sua contabilità. Ormai è (quasi) fatta. Mancano quattro punti da racimolare nelle ultime cinque giornate di campionato. Ma ne potrebbero bastare tre, domenica in casa del Torino, se sabato sera il Napoli non dovesse battere il Pescara all'Adriatico. "Fare calcoli, guardare la classifica e i risultati delle avversarie non è nella mentalità del tecnico né dei suoi uomini - ricorda oggi il sito bianconero -. La Juve si preparerà alla prossima sfida, il derby di domenica pomeriggio, per centrare la vittoria, indipendentemente da quello che ne potrà conseguire". I tifosi del Torino temono che, oltre al danno della sconfitta, si possa materializzare la festa-beffa dei cugini bianconeri. Uno scenario simile si potrebbe profilare anche tra squadre parenti in Serie B: il Sassuolo, a -2 dalla promozione, potrebbe infatti festeggiare lo storico approdo in A già nell'anticipo in programma venerdì in casa dei cugini del Modena. Tornando all'impresa-bis della squadra di Conte, la soluzione più probabile, nonché quella auspicata dai responsabili torinesi dell'ordine pubblico, è che il tricolore venga celebrato allo Stadium contro il Palermo il 5 maggio. Una data assai gradita dalla piazza, perché indelebile nella memoria del popolo juventino: il 5 maggio 2002, con una incredibile rimonta all'ultima giornata, la Signora conquistò a spese dell'Inter il suo 26° scudetto.  Lo Stadium non sarà chiuso per razzismo, come temevano alcuni tifosi bianconeri intervenuti sul forum Vecchiasignora.com: "In mancanza di evidenze incontrovertibili di comportamenti razzisti troviamo azzardate le ipotesi di squalifica dello stadio, curiosamente in coincidenza con possibili festeggiamenti per lo scudetto". Ad essere "incriminati" erano alcuni "buu" che nel riscaldamento pre-partita si erano levati dalla Curva Nord all'indirizzo di Boateng, provocando l'intervento dello speaker dello Stadium. Si è comunque trattato di un episodio isolato, come dimostrano i cori intonati nel secondo tempo dalla Curva Sud bianconera che ha espressamente scelto di punzecchiare (in contumacia) lo squalificato Balotelli con toni assolutamente goliardici e non razzisti.Nel tardo pomeriggio di oggi, il giudice sportivo ha deciso di punire il club con 30 mila euro di ammenda "per avere alcuni suoi sostenitori, al 26° del primo tempo, indirizzato ad un calciatore della squadra avversaria (Robinho; ndr) delle grida costituenti espressione di discriminazione razziale; per avere inoltre i suoi sostenitori, al 2° del secondo tempo, rivolto reiteratamente ad un calciatore della squadra avversaria, non schierato in campo (Balotelli; ndr), un coro insultante; per avere infine, tra il 38° e il 41° del primo tempo, esposto uno striscione di grande dimensione dal contenuto oltraggioso per le Forze dell'Ordine".Con una nota ufficiale pubblicata sul suo sito, la Juventus ha ricordato il suo costante impegno "in progetti dedicati all'integrazione e al contrasto di ogni forma di razzismo o discriminazione", sottolineando come le politiche promosse dal club non possano "essere messe in discussione dai comportamenti di singoli spettatori della partita o da gruppi di spettatori, molto enfatizzati dalla grande visibilità mediatica che il calcio offre. Tali comportamenti non rappresentano la posizione della società, dei suoi milioni di tifosi e neppure della stragrande maggioranza degli spettatori dello Juventus Stadium, che rappresenta un esempio unico a livello italiano". 
                
 