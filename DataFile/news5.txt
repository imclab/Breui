Gestaccio ai tifosi Napoli, quando i ragazzini prendono il peggio dai campioni - Repubblica.it 

ROMA - La Juventus segna e lui va a fare gestacci nei confronti della tifoseria avversaria, rimediando una sacrosanta espulsione. La provocatoria esultanza verso il pubblico del 'San Paolo' di Napoli di Matteo Gerbaudo, nel corso della finale di Coppa Italia Primavera è l'ultimo episodio che sta scatenando accese polemiche nel mondo del calcio. In serie A infatti, così come in ambito europeo ed internazionale, non sono mancati recentemente cori e strisconi razzisti, risse in campo, scontri tra tifosi e gesti  provocatori contro gli avversari. Il risultato di tutto questo è un  innalzamento esasperato dei toni e un clima di alta tensione, non certo un bell'esempio per i giovani. E se infatti questi sono i futuri campioni, non c'è assolutamente da stare sereni.Tutto è successo martedì sera durante i tempi supplementari tra Napoli e Juventus, dopo che il risultato nei 90 minuti regolamentari era fissato sull'1-1, lo stesso della partita di andata a Torino. Subito dopo il gol del 2-1 per gli ospiti, Matteo Gerbaudo, durante i festeggiamenti con i compagni, ha rivolto dei gesti eloquenti e plateali contro il pubblico locale. L'episodio fortunatamente non è sfuggito all'arbitro, che ha estratto il cartellino rosso e mandato negli spogliatoi l'attaccante (tre i turni di squalifica) mentre dalle tribune sono partiti cori e vari oggetti contro il ragazzo. Già un precedenza c'era stata   tensione alla prima rete dei bianconeri, siglata su calcio di rigore da Stefano Padovan, che per esultare ha 'zittito' il pubblico e ha messo provocatoriamente le mani dietro le orecchie. C'è stato bisogno dell'intervento del suo allenatore, Marco Baroni (ex calciatore del Napoli), che ha saggiamente placato l'autore del gol. Successivamente sono arrivate anche le scuse di Gianluca Pessotto, vice direttore del settore giovanile bianconero: "Chiediamo scusa perché queste cose, soprattutto nel calcio giovanile,  non dovrebbero vedersi. Ci spiace, perché i ragazzi devono pensare solo a giocare e a  concentrarsi su quanto accade campo. Certi gesti non appartengono alla  Juventus". Intanto sui social network facebook e twitter, le pagine di Gerbaudo sono state subito invase da messaggi di insulti e minacce.Bisogna allora riflettere sul motivo di queste continue provocazioni ed è inevitabile constatare il brutto esempio che viene fornito dai professionisti, che poi si riflettono nelle categorie minori. Un intervento deciso del giudice sportivo e un maggior controllo dei dirigenti dei club sui comportamenti dei loro tesserati è quantomai necessario.
                
 