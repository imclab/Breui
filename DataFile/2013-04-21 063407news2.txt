Juventus, Marotta: "Continueremo a vincere, ma senza fare follie" - Repubblica.it 

TORINO - La Juve continuerà a vincere: parola di Beppe Marotta. Ma senza fare follie. "Sul mercato non possiamo fare follie, perché le follie non garantiscono i risultati - ha detto l'ad bianconero a Juventus Channel -  vogliamo arrivare a vincere con un modello di riferimento che ci permetta di mantenere anche l'equilibrio economico, perché dietro l'angolo c'è il fair play finanziario". Marotta ha blindato i gioielli: "Su Vidal ci sono i maggiori club mondiali ma noi vogliamo trattenerlo, da sempre la Juve non è una società venditrice. E Vidal è un elemento indispensabile. Conte è stata un'intuizione del presidente Agnelli, con lui c'è una forte simbiosi tale da far prevedere che lui possa restare qui tantissimi anni. Vogliamo lottare insieme per grandi obiettivi. Pogba? Non ci sono aerei in partenza per Madrid, meglio della Juve per la sua crescita non c'è".Marotta ha quindi spiegato come è nata l'idea di ingaggiare Pirlo, sicuramente uno dei colpi di mercato meglio riusciti al dirigente juventino: "Appena è stata ipotizzata la fine consensuale del suo rapporto col Milan, ci siamo inseriti. Il giocatore, ci ha subito detto di avere delle forti motivazioni e ambizioni". In chiusura, il dirigente ha "premiato" anche Barzagli, "al momento il miglior difensore italiano, nonché un professionista molto serio".Mentre dalla Spagna rimbalzano le notizie che vogliono il Barcellona sempre più   intenzionato a cedere Sanchez, oggetto del desiderio bianconero, da corso Galileo Ferraris si apprende la notizia che vuole gli alti comandi juventini domani a Madrid, per la conferenza stampa di presentazione della partita del cuore - 'Corazon Classic Match' - tra vecchie glorie del Real e della Juventus, organizzata dalle merengues il 9 giugno al Santiago Bernabeu. Alle 13.30 di domani, l'impianto madridista aprirà le porte a una delegazione composta dal presidente Agnelli, dall'amministratore delegato Marotta, dal consigliere Nedved e dal vicedirettore del settore giovanile Pessotto. L'anno scorso i veterani del Real - tra gli altri, campioni del calibro di Figo, Zidane, Roberto Carlos e Butragueño - giocarono contro i pari grado del Manchester United, mentre nelle edizioni precedenti l'onore di questa sfida fra gente di sangue blu toccò agli ex campioni del Milan e del Bayern Monaco. A proposito di Juve-Real, le due prime squadre si incontreranno tra luglio e agosto negli Stati Uniti, in occasione della Guinness International Champions Cup. Il club bianconero ha infatti ufficializzato la tournée estiva che vedrà Buffon e compagni partecipare a un prestigioso torneo che coinvolgerà anche l'Inter e i Los Angeles Galaxy. "Una nuova straordinaria occasione per la squadra di Conte di sostenere la preparazione estiva in strutture all'avanguardia, di vivere sfide emozionanti e di incontrare i tantissimi tifosi bianconeri degli States", sottolinea il sito ufficiale della Juventus, oltre a ricordare che "durante la tournée americana di due estati fa, i bianconeri posero le basi per la conquista del 30° scudetto". Insomma, in attesa dell'imminente bis-tricolore, si pensa già a come propiziare il tris, eventualità che i bookmakers quotano a 2,10.Oggi intanto è entrata nel vivo la marcia di avvicinamento a Juve-Milan in programma domenica sera in uno Stadium al solito tutto esaurito. E' ancora troppo presto per ipotizzare l'undici bianconero, ma Conte potrebbe riproporre il 3-5-1-1 che ha passato a pieni voti il collaudo dell'Olimpico laziale. Il tecnico bianconero medita di confermare in blocco i suoi centrocampisti, nonostante tra i convocati potrebbero rientrare ben tre attaccanti: Giovinco, Bendtner e Anelka. Corre spedito verso il recupero anche Chiellini, al solito determinato a bruciare i tempi dell'ennesimo infortunio di una stagione per lui piuttosto travagliata. Il difensore toscano deve però sintonizzarsi sui tempi imposti dallo staff medico bianconero che potrebbe frenare in via precauzionale il suo rientro. La società, infine, smentisce le voci circolate nelle ultime ore che dicono di un imminente accordo tra la titolare dei 'naming rights' dello Stadium, la Sport Five, e il colosso sudcoreano Samsung, pronto ad investire circa 120 milioni di euro nella denominazione pubblicitaria dell'impianto. A oggi non ci sono elementi concreti per sostenere che la casa bianconera in un futuro prossimo potrebbe essere ribattezzata Samsung Arena. Il club precisa di non aver ricevuto alcuna comunicazione di questo tipo da Sport Five, la società che si è aggiudicata per 75 milioni di euro i diritti di denominazione dello Stadium fino al 2023. Si tratta di un impegno che economicamente garantisce il club, e che casomai sentimentalmente riguarda i tifosi, impegnati addirittura con l'idioma sudcoreano per cui Samsung significa "tre stelle", con i conseguenti stimolanti agganci calcistici. 
                
 