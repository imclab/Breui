Tennis, Fed Cup: Italia-Repubblica Ceca 2-0. Errani e Vinci non sbagliano - Repubblica.it 

PALERMO – Comincia bene l’Italia femminile del tennis nella sfida alla Repubblica Ceca nella semifinale di Fed Cup. Le azzurre infatti sono in vantaggio per 2-0 dopo i due singolari della sfida al Circolo Tennis Palermo sulla terra rossa.ERRANI OK IN DUE SET - Nel singolare che ha aperto la semifinale, Sara Errani ha battuto per 6-4 6-2 in un'ora e venti minuti la mancina Lucie Safarova, numero 25 del ranking (la romagnola è numero 7), contro la quale aveva perso l'unico precedente a Barcellona nel 2009. Nel primo set la romagnola ha centrato il break decisivo al sesto game (4-2), dopo che fino al 2-2 le due giocatrici avevano perso a turno il servizio. Nella seconda partita l'azzurra è salita di livello e ha preso decisamente il largo: subito 3-0 e poi 6-2 con la ceca chiaramente in difficoltà contro la solidità e la regolarità della Errani, che ha concesso appena una palla break alla rivale.GRANDE PROVA DELLA VINCI - Dopo il successo in apertura di Sara Errani su Lucie Safarova, è arrivato il secondo punto siglato da Roberta Vinci, che ha bissato la vittoria nella finale del Wta di Katowice di domenica scorsa, battendo per la seconda volta in una settimana Petra Kvitova, numero 8 della classifica mondiale: 6-4 6-1 in un'ora e 33 minuti.Domenica si inizierà alle 11.30 con il singolare tra le numero uno Errani e Kvitova, poi Vinci-Safarova. A chiudere il doppio con in campo Flavia Pennetta e Francesca Schiavone.  

 