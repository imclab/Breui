Manchester United è campione: 38° trofeo   per Ferguson - Repubblica.it 

MANCHESTER - Il Manchester United ha fatto 20. Facilitati dalla sconfitta a Londra (3-1 dal Tottenham) incassata dal City di Roberto Mancini, i Red Devils non hanno fallito la ghiotta occasione di laurearsi campioni d'Inghilterra con 4 turni di anticipo. Nel posticipo hanno sconfitto per 3-0 all'Old Trafford l'Aston Villa e hanno così portato a distanza di sicurezza (16 lunghezze) il vantaggio sui rivali. Mattatore della serata è stato l'olandese Robin van Persie che, con una tripletta in mezz'ora (3°, 13° e 33° minuto), ha tolto subito suspense alla sfida. Tre gol che, tra l'altro, gli hanno permesso di portarsi al comando della classifica cannonieri con 24 reti, uno in più di Suarez.   Ferguson, 38° trofeo con lo United - Un titolo meritato al quale si è inchinato anche il City congratulandosi immediatamente subito dopo la gara sul proprio profilo ufficiale Twitter. Un trionfo che va ad arricchire anche la sempre più gloriosa bacheca di sir Alex Ferguson che, così, ha portato a 38 i trofei complessivi alzati da quando siede (27 anni) sulla panchina dei Red Devils: ai 13 campionati vinti vanno, infatti, aggiunte 2 Coppe dei Campioni, 1 Coppa delle Coppe, 1 Mondiale per club, 1 Coppa Intercontinentale, 1 Supercoppa europea, 5 Coppe d'Inghilterra, 4 Coppe di Lega e 10 Community Shield. 

 