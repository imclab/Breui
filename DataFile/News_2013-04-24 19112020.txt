Suarez, un morso che costa caro: 10 giornate di squalifica - Repubblica.it 

LONDRA -La Football Association ha usato la mano pesante nei confronti di Luis Suarez: 10 giornate di squalifica. Questa la sanzione inflitta all'attaccante uruguaiano del Liverpool che domenica, nella gara col Chelsea, ha morso al braccio il difensore avversario Branislav Ivanovic. A poco sono valse le scuse di Suarez, prima pubbliche e poi private al giocatore serbo, col Liverpool stesso che aveva deciso di infliggere per conto proprio una multa al bomber.Suarez salterà dunque le ultime quattro gare di questa stagione e le prime sei della prossima. L'attaccante non è nuovo a episodi del genere: nel novembre 2010, quando indossava la maglia dell'Ajax, morse alla spalla il centrocampista del Psv Eindhoven, Otman Bakkal, e fu sospeso per 7 turni. Al Liverpool, invece, si è visto squalificare per otto giornate (più una multa di 40 mila sterline) per gli insulti razzisti a Evra del Manchester United nel dicembre 2011.Su Suarez aveva detto la sua Sebastian Bauza, presidente della Federcalcio uruguaiana: "Vogliamo aiutarlo a superare questo momento difficile, abbiamo parlato con lui, è dispiaciuto e ha riconosciuto di aver bisogno di aiuto. Gli psicologi della nazionale possono aiutarlo, lui vuole cambiare".L'amministratore delegato del Liverpool Ian Ayre ha riferito in una nota che Luis Suarez e il club sono rimasti "scioccati e delusi" per la decisione "Attendiamo le motivazioni scritte domani prima di fare ulteriori commenti", ha aggiunto Ayre, che lunedì   aveva dichiarato che il Liverpool non aveva alcuna intenzione di vendere Suarez.

 