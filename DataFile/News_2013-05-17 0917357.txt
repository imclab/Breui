Coppa Italia: finale Roma-Lazio si gioca domenica 26 maggio alle 18 - Repubblica.it
      
      Arriva finalmente la decisione ufficiale su data e orario del derby che assegnerà la coppa. Il calcio d'inizio è stato anticipato di tre ore rispetto alle 21. Il presidente del Coni Malagò: "L'orario migliore è stato confermato, è la prova del nove per la città"
      
     


       ROMA
      
      - La finale di Coppa Italia tra Roma e Lazio si giocherà come da programma domenica 26 maggio: il calcio d'inizio sarà però anticipato dalle 21 alle 18. Lo ha annunciato il presidente del Coni Giovanni Malagò. La decisione è stata presa al termine di una riunione al Coni alla quale hanno partecipato il prefetto di Roma, Giuseppe Pecoraro, il presidente della Lega di serie A, Maurizio Beretta, col dg Brunelli, il numero uno della Lazio, Claudio Lotito, il responsabile organizzativo della Roma, Antonio Tempestilli (assieme al responsabile della biglietteria giallorossa Carlo Feliziani), e per la Rai il direttore generale Luigi Gubitosi. Si conclude così la lunga polemica nata dopo gli incidenti nell'ultimo derby di campionato. Nelle scorse settimane si era parlato anche di un'ipotesi Pechino per la partita. A Roma, lo stesso giorno, si vota per eleggere il nuovo sindaco.
      
       MALAGO': PROVA DEL NOVE PER LA CITTA'"
      
      - "L'orario migliore è stato confermato - ha detto Malagò - Voglio ringraziare tutti. Abbiamo accettato l'invito del Prefetto che ha dimostrato sensibilità particolarissima al tema. "Questa è la prova del nove per la città e dunque dobbiamo trasmettere ai tifosi determinati messaggi. Non possiamo permetterci di sbagliare nulla, dentro e fuori allo stadio. Questa finale deve essere una festa: se qualcuno ha intenzione di rovinarla, farà pagare un prezzo altissimo alla città per il futuro. Non ci saranno margini nè
      

      attenuanti, è un fatto inequivocabile". Il numero uno del Coni ha aggiunto: "Stiamo studiando manifestazioni con personaggi e testimonial di Roma e Lazio per far vedere che deve essere una festa".
      
       PREFETTO: "RASSERENARE GLI ANIMI"
      
      - Per il prefetto di Roma, Giuseppe Pecoraro, "la scelta di anticipare l'orario delle 18 certamente sarà utile per l'afflusso e per il deflusso degli spettatori. Bisogna rasserenare gli animi dopo quello che è successo nel derby qualche settimana fa. E' necessario far lavorare gli operatori di polizia in serenità".
      
       LOTITO, APPELLO AI TIFOSI
      
      - "Il presidente della Lazio Lotito si è rivolto ai tifosi biancocelesti: "Si è lavorato per l'interesse supremo dello sport. Faccio un appello ai miei tifosi: come tutte le istituzioni hanno trovato un punto di incontro, chiedo ai miei tifosi di avere un comportamento all'insegna delle correttezza, del rispetto delle regole e della legalità, bisogna essere avversari in campo ma amici nella vita e dopo la gara dobbiamo abbracciarci. E' la prima volta nella storia del calcio italiano che Roma e Lazio si contendono un trofeo, dobbiamo considerarlo un punto di riferimento per i giovani e il rilancio dello sport della città. Siamo sotto osservazione a livello internazionale - aggiunge Lotito - Questo nostro comportamento diventerà l'emblema di Roma. La società farà opera di prevenzione e sensibilizzazione verso le tifoserie più accese. La tifoseria sana ha l'interesse che tutto vada bene".
      
       BERETTA "LAVORO DARA' FRUTTI
      
      " - "Stiamo lavorando in modo molto stretto con Roma e Lazio per costruire un clima di serenità in ottica del derby del 26 maggio: pensiamo che questo lavoro possa dare i frutti attesi", ha detto il presidente della Lega di serie A, Maurizio Beretta.
     
