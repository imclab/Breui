Nazionale, ranking Fifa: l'Italia scivola all'8° posto. Spagna sempre regina - Repubblica.it 

ZURIGO  -  Tre passi indietro per l'Italia nel ranking Fifa dove gli azzurri scivolano dal 5° all'8° posto. Sono in particolare i progressi di Croazia (ora quarta) e Portogallo, in quinta posizione, a far retrocedere la squadra di Cesare Prandelli nell'ultimo aggiornamento della classifica che tiene conto dei risultati delle rappresentative calcistiche nazionali.SPAGNA REGINA, POI GERMANIA E ARGENTINA - La graduatoria del mese di aprile vede la Spagna saldamente al comando con 1538 punti, davanti a Germania (1428) e Argentina (1292), stabili entrambe sul podio. La Croazia, che il mese scorso ha vinto la sentita sfida con la Serbia nelle qualificazioni ai Mondiali 2014, compie un bel balzo salendo di cinque posti e si attesta sulla quarta poltrona (1191) davanti al Portogallo (1163), quinto dopo aver guadagnato due gradini. La Colombia resta sesta (1154), mentre l'Inghilterra imita l'Italia scivolando dal quarto al settimo posto (1135) e l'Olanda passa dall'ottavo al nono (1093). Entra nella top ten l'Ecuador (1056), che scalza dal decimo posto la Russia del ct Fabio Capello. BRASILE CADE AL 19° POSTO, DIETRO A URUGUAY E FRANCIA - Bisogna arrivare fino al 19° posto per trovare il Brasile, che prosegue nella sua caduta all'indietro nel ranking (suo peggior piazzamento nella storia della graduatoria): nel mese di marzo in amichevole la Selecao ha pareggiato con Russia e Italia, per poi superare la Bolivia. Subito davanti ai verdeoro c'è la Francia, 18ª, preceduta a sua volta da   Uruguay (esattamente un anno fa la Celeste era sul podio) e Belgio, al 16° posto con un progresso di tre posizioni. IL GIAPPONE DI ZAC 29°, 48ª L'ALBANIA DI DE BIASI - Per quanto riguarda le nazionali guidate da allenatori italiani, è collocato al 29° posto il Giappone di Alberto Zaccheroni (meno tre rispetto al mese scorso), scavalcato da Stati Uniti, Montenegro e Repubblica Ceca rispetto alla graduatoria di marzo. Al 39° posto l’Irlanda del Trap (+1) mentre figura in 48ª posizione l'Albania di Gianni De Biasi con un progresso di 16 posti, avanzata notevole come pure quella del Galles, 48° (+22).CHIUDE IL RANKING LA PICCOLA SAN MARINO - Alle spalle delle migliori nazionali, poi, spicca il volo della Guinea Equatoriale che si porta al 59° posto guadagnandone ben 45 in un colpo solo. Nessuna variazione invece in coda al ranking Fifa, dove la piccola San Marino condivide il 207° e ultimo posto con il Bhutan e le piccolissime isole stato Turks e Caicos, tutte con 0 punti.La prossima pubblicazione della classifica è fissata per il 9 maggio.La classifica Fifa (tra parentesi la differenza rispetto alla posizione precedente) 1. Spagna 1538 punti; 2. Germania 1428; 3. Argentina 1292; 4. (+5) Croazia 1191; 5. (+2) Portogallo 1163; 6. Colombia 1154; 7. (-3) Inghilterra 1135; 8. Italia (-3) 1117; 9. (-1) Olanda 1093; 10. (+1) Ecuador 1056; 11. Russia (-1); 12. Costa d'Avorio (+1); 13. Grecia (-1); 14. Messico (+1); 15. Svizzera (-1); 16. Belgio (+3); 17. Uruguay (-1); 18. Francia (-1); 19. Brasile (-1); 20. Danimarca (+5).
                
 