Prandelli e il calcio in crisi: "Senza soldi, servono nuove idee" - Repubblica.it 

GRADISCA D'ISONZO (GORIZIA) - "Dobbiamo lavorare, quando non ci sono risorse economiche devi avere idee: se i risultati hanno fatto capire che c'è ancora qualcosa da aggiungere bisogna rimboccarsi le maniche e lavorare, soprattutto sull'intensità". A proporre una soluzione contro la crisi dei club italiani nella competizioni europee è il ct della Nazionale, Cesare Prandelli, che da Gradisca d'Isonzo (Gorizia) ha commentato l'eliminazione delle nostre squadre dalla Champions ed Europa League.Prandelli ha poi aggiunto: "A livello di Federazione stiamo lavorando per arrivare preparati alle competizioni che vedranno impegnate le nazionali: l'intensità di gioco che c'è in Europa non c'è nel campionato italiano. Per questo - ha concluso il ct azzurro - l'idea è di lavorare molto proprio sull'intensità, sia durante gli allenamenti che negli stage delle selezioni". 

 