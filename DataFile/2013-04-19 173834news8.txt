Milan, squalifica ridotta a Balotelli. Ma salterà la Juve - Repubblica.it 

MILANO - Una riduzione che non basta a restituire Mario Balotelli alla partita più attesa: quella con la Juventus, in programma domenica sera a Torino, ultima tappa del trittico di lusso che il Milan ha iniziato con due pareggi contro Fiorentina e Napoli. La Corte di giustizia federale ha accolto solo in parte il ricorso del club rossonero, riducendo da due a una le giornate di squalifica che ancora rimanevano al centravanti della Nazionale (la prima, scontata contro il Napoli era dovuta all'ammonizione rimediata da diffidato a Firenze). Il Milan contestava il supplemento di due turni dovuto alla frase, giudicata ingiuriosa dal giudice sportivo, nei confronti dell'assistente di porta Doveri alla fine della partita con la squadra viola.SOLO IL CATANIA - Balotelli così potrà tornare in campo solo a partire dalla 34a giornata, contro il Catania a San Siro. Sono state così deluse le speranze milaniste di riavere il trascinatore dell'attacco contro la Juventus (anche se già la riduzione di una giornata è un buon risultato perché due turni è il minimo previsto dal codice di giustizia sportiva per frasi ingiuriose o irriguardose nei confronti di un ufficiale di gara). "Speriamo che ci sia, quando si toglie un grande giocatore non è  mai positivo. Le due giornate per frasi ingiuriose mi sembrano eccessive", aveva detto Galliani poco prima del verdetto d'appello nel corso di videochat della Gazzetta dello Sport.ALLEGRI E I RISULTATI -   Nella stessa conversazione, l'ad milanista, che annuncia un acquisto nel reparto arretrato ("Se compreremo qualcuno, sarà un difensore"), ha confermato Allegri, con una postilla: "Resta sicuramente al Milan, con lui ho un contatto quotidiano e non ho chiamato nessun altro allenatore. Resterà comunque vada la stagione. Certo, se perde le ultime sei partite... Ma non credo possa accadere". Anche per questo motivo ai rossoneri avrebbe fatto comodo avere Balotelli domenica sera allo Juventus Stadium, incrocio fondamentale per non perdere troppo terreno dal Napoli secondo e permettere eccessivi avvicinamenti alla Fiorentina quarta. 

 