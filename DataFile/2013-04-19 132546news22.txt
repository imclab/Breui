Udinese, Pozzo presenta il nuovo stadio: "E' un obbiettivo importante" - Repubblica.it 

UDINE - "Abbiamo il progetto, l'approvazione del Coni, i fondi e i mezzi per fare lo stadio in tempi brevissimi, entro la fine della stagione 2013-14: sono felice di aver raggiunto questo obiettivo, per noi era fondamentale". Giampaolo Pozzo, patron dell'Udinese, è al settimo cielo: finalmente può presentare il progetto del nuovo stadio Friuli. "Gli impianti funzionali hanno cambiato il sistema calcio in tutta Europa: se ci stiamo riuscendo noi, che siamo una piccola società di provincia, possono farlo anche gli altri club".UNA GESTIONE VIRTUOSA  -  Secondo Pozzo, non sarà necessario vendere i pezzi pregiati per supportare l'operazione. "Esistono gli strumenti per ammortizzare i costi. Con una gestione virtuosa siamo riusciti ad autogestirci, non servirà vendere giocatori, anche se ogni anno arrivano offerte importanti per i nostri e questo crea scompiglio nei calciatori stessi, costandoci qualche punto in classifica. Questo è un passo importante per noi: abbiamo 15.000 abbonati ma quando piove vengono in 8.000, vuol dire che la gente è affezionata alla squadra ma rinuncia perché lo stadio non è accogliente".DI NATALE E IL MERCATO  -  Il patron bianconero spende parole importante per Antonio Di Natale. "È l'unico ad aver rifiutato una big per rimanere qui. È legato ai suoi principi, pur di restare ha detto no alla Juventus, abbiamo nei suoi confronti una gratitudine enorme. Gli rimane un anno   di contratto ma è ancora integro e può rimanere a lungo con noi. Muriel e Pereyra? Spero rimangano, sono ancora giovani e abbiamo bisogno di consolidare la squadra. Ogni anno parte mezza squadra anche se non ne abbiamo bisogno, cerco soddisfazioni e risultati importanti. Muriel forse è il miglior giocatore che abbiamo avuto, fa cose fenomenali ma gli farebbe bene rimanere qui ancora 1-2 anni".L'APPOGGIO DI MALAGO'  -  A sostenere il progetto del nuovo stadio a Udine c'è anche Giovanni Malagò, neo presidente del Coni, che si rivolge direttamente a Pozzo. "Non c'è futuro senza nuovi impianti. Stadi, palazzetti e palestre sono le nostre case. Presidente Pozzo, sono con te al 100%. So cosa significano questi progetti in termini di occupazione, si parla di 400 posti di lavoro durante la realizzazione e uno fisso dopo. Ero molto indignato per quanto accaduto nella precedente legislatura per la legge sugli stadi, sono un nemico assoluto della burocrazia legata a questo tipo di sviluppi, ovviamente nel rispetto delle regole". 
                
 