Nazionale, amichevole per il Papa Italia-Argentina: si libera il 14 agosto - Repubblica.it 

ROMA - L'amichevole 'per il Papa' tra Italia e Argentina potrebbe disputarsi il 14 agosto, come proposto dalla Federcalcio. La data si è infatti liberata: la Seleccion aveva infatti programmato per quel giorno un'altra amichevole con la Russia, ma la nazionale guidata da Fabio Capello è costretta a rinunciare. La Fifa ha infatti fissato per il 14 agosto al Windsor Park di Belfast il recupero della sfida con l'Irlanda del Nord, valida per le qualificazioni ai Mondiali del 2014, rinviata per neve lo scorso 22 marzo. Strada spianata quindi per la possibile partita estiva a Roma fra gli azzurri e l'Argentina per celebrare Papa Francesco. Il primo ad avere l'idea era stato il ct Prandelli: la Figc aveva rivolto l'invito alla federcalcio argentina, che però aveva dovuto rifiutare per l'impegno contro gli uomini di Capello.  

 