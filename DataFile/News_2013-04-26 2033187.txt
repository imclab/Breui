Spagna, Del Bosque lascia: "Dopo il Mondiale non sarò più ct" - Repubblica.it 

MADRID - Il Mondiale in programma in Brasile nell'estate 2014 sarà l'ultimo impegno per Vicente del Bosque come commisario tecnico della Spagna. E' arrivato infatti l'annuncio dell'ex tecnico del Real Madrid, che ha guidato le "furie rosse" sul tetto del mondo (Sudafrica 2010) e d'Europa (Polonia e Ucraina 2012). "La mia ultima responsabilità come ct della Spagna sarà il Mondiale in Brasile, dopo potrei comunque restare in Federazione", le parole dell'allenatore che ha dunque rifiutato l'ipotesi di rinnovo che i dirigenti federali volevano proporgli.Prima del Mondiale, la Spagna sarà impegnata da metà giugno nella Confederations Cup (dove sarà presente anche l'Italia di Prandelli) e Del Bosque diramerà la lista dei convocati il prossimo 27 maggio. Intanto però parlando delle favorite alla corsa alla Coppa del mondo, il tecnico spagnolo elogia la Germania, considerando anche le batoste subite da Barcellona e Real Madrid contro Bayern Monaco e Borussia Dortmund in Champions League: "Hanno unito la loro tradizionale potenza al possesso palla, vedendo Bayern e Borussia Dortmund credo si possa dire che la Germania sarà tra le grandi candidate per la vittoria del prossimo Mondiale. Attenzione anche al Brasile - ha proseguito Del Bosque -, io sono sempre stato un ammiratore del calcio verdeoro e sono sicuro che saranno tra i principali aspiranti al titolo visto che giocheranno davanti ai propri tifosi. Finora non abbiamo potuto vedere il vero livello della Seleçao   per il semplice motivo che non stanno giocando le qualificazioni, ma solo amichevoli"
                
 