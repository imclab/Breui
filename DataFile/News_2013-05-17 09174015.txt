Milan, Seedorf studia da allenatore. Allegri è avvertito - Repubblica.it
      
      L'olandese, che gode dell'appoggio di Silvio Berlusconi, sta prendendo la licenza grazie ad un corso speciale della sua federazione, che gli permette di farlo pur stando in Brasile. El Shaarawy torna sullo screzio tra il tecnico e Robinho: "Cose che capitano, c'è tensione per domenica". Mercato: offerte per Ambrosini da Inghilterra e Usa
      
       di STEFANO SCACCHI
      



       MILANO  -
      
      Clarence Seedorf ha iniziato il percorso per diventare allenatore. Nelle scorse settimane il fuoriclasse del Botafogo è stato indicato come il più probabile dei successori di Massimiliano Allegri nel caso in cui le strade del livornese e del Milan si separeranno a fine stagione. L'olandese, che gode dell'appoggio di Silvio Berlusconi, sta effettivamente studiando da tecnico: da alcuni mesi sta seguendo un corso per ottenere il patentino Uefa Pro che permette guidare squadre di club nei campionati nazionali e nelle coppe europee. E l'ex numero 10 rossonero lo sta facendo grazie a un corso speciale della Federcalcio olandese che per la prima volta permette di ottenere la licenza anche studiando all'estero, proprio come Seedorf che sta giocando in Brasile. Tra le prove che il centrocampista deve sostenere c'è anche quella di sostenere alcune ore di pratica, dirigendo le sedute di squadre giovanili. Il calciatore, capace di vincere la Coppa Campioni con tre formazioni diverse (Ajax, Real e Milan), lo ha fatto allenando i ragazzi di due selezioni juniores dello Stato di Rio de Janeiro: il Boavista e la Nova Iguaçu.
      
       LITE DA DIMENTICARE -
      
      Intanto a Milanello la squadra rossonera continua la preparazione della partita decisiva per la qualificazione ai preliminari di Champions League, cercando di lasciarsi alle spalle il nervosismo di ieri quando Allegri e Robinho hanno avuto un battibecco sul campo: "Sono cose che capitano  -  ha detto El Shaarawy a Sport Mediaset  -  proprio perché c'è
      

      una tensione maggiore rispetto alle partite precedenti, dal momento che quella di Siena è la più importante. Finito l'allenamento, tutto è già risolto. Una vittoria domenica sarebbe la ciliegina sulla torta di una stagione iniziata male, ma finita nel migliore dei modi. Abbiamo fatto una grande rimonta e speriamo di finire bene".
      
       OFFERTE PER IL CAPITANO -
      
      Ancora a parte Montolivo che ormai ha solo due giorni di tempo per tentare il recupero in vista di Siena. Oggi seduta differenziata anche per Boateng che però non è a rischio per la partita del Franchi. Intanto, come succede da alcune stagioni, iniziano ad arrivare offerte per Massimo Ambrosini, capitano che però viaggia sempre di rinnovo annuale ogni dodici mesi e quindi in questa fase dell'anno è prossimo alla scadenza di contratto: per lui sirene inglesi (West Ham) e statunitensi (Chicago Fire).
      
       ULTRA' CONDANNATI -
      
      Oggi la Corte d'Appello di Milano ha pronunciato la sentenza di secondo grado nei confronti degli ultrà del Milan, condannati per tentata estorsione nei confronti del club rossonero, aggressione ad alcuni agenti e lancio di torce in campo durante partite di campionato e Champions a San Siro. Fatti confermati, ma pene ridotte. Tre anni e 8 mesi per Giancarlo Lombardi detto "Sandokan", implicato anche in inchieste di criminalità organizzata, che era stato condannato a 5 anni e 8 mesi in primo grado; 3 anni e 6 mesi da 5 anni e 10 mesi, per Claudio Tieri. Per gli altri sei imputati pene che vanno dai 4 mesi a un anno e 6 mesi. Risarcimento di 10.000 euro per il Milan che si è costituito parte civile nel procedimento con una richiesta di risarcimento danni poco più che simbolica.
     
