Torino, Ventura: "Il derby? Siamo concentrati sulla Fiorentina" - Repubblica.it 

TORINO -  E' un dilemma non da poco, quello di Giampiero Ventura. Il tecnico granata prepara la trasferta di domani a Firenze ma deve fare i conti con le diffide di Glik, Gazzi, Jonathas e Vives. "Ma io metterei la firma per battere la Fiorentina e avere poi cinque squalificati" dice Ventura. Tutto vero; peccato, però, che la prossima settimana ci sia la partita che il popolo granata attende con particolare ansia, il derby: "Ma noi in settimana abbiamo pensato soltanto alla Fiorentina, il nostro unico pensiero consiste nel centrare l'obiettivo della permanenza in serie A  -  è il pensiero di Ventura -. E ci sarà da soffrire e lottare fino all'ultimo". Il primo dei sei ostacoli da affrontare fino alla fine del campionato è l'iceberg chiamato Fiorentina: "E' una squadra che ha un tasso qualitativo altissimo, ha saputo unire risultati ad un calcio piacevole  -  spiega l'allenatore ligure -. E' stato bravo Montella ad assemblare un gruppo di giocatori nuovi: ha fatto bene lo scorso anno a Catania e quest'anno Firenze, non è un caso". Per la sfida di domani pomeriggio contro la Fiorentina Giampiero Ventura ha convocato 23 giocatori: Bakic, Barreto, Basha, Bianchi, Birsa, Caceres, Cerci, Coppola, D'Ambrosio, Darmian, Di Cesare, Diop, Gazzi, Gillet, Glik, Jonathas, Masiello, Meggiorini, Menga, Ogbonna, Rodriguez, Santana e Vives. 

 