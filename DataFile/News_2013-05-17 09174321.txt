Champions League, Klopp: "Bayern-Borussia sarà una finale alla pari" - Repubblica.it
      
      "Barcellona e Juventus sono stati spazzati via. Con noi non è possibile. Sappiamo quanto siamo bravi" afferma il tecnico del Dortmund a meno di due settimane dall'appuntamento di Wembley. "Il divario non è così grande, la differenza la faranno i particolari"
      
     


       BERLINO
      
      - La finale di Champions League tutta tedesca si avvicina. Il pronostico è incerto, ma secondo molti il Bayern Monaco sarebbe superiore: ma l'allenatore del Borussia Dortmund, Jurgen Klopp, non ci sta a vedere la sua squadra passare per vittima sacrificale della macchina da guerra bavarese e, come afferma in un'intervista alla rivista sportiva tedesca "Kicker", è convinto che i bavaresi non domineranno come ha fatto nei turni precedenti: "Barcellona e Juventus sono stati spazzati via con una forza tale che hanno avuto difficoltà a trovare l'uscita dallo stadio - ironizza il tecnico di Stoccarda -. Contro di noi non è possibile. Sappiamo quanto siamo bravi". Nonostante i 22 punti che separano le due squadre nella Bundesliga, Klopp è convinto che non ci siano grandi differenze nelle prestazioni delle due squadre e vede la finale di Wembley come un duello alla pari: "Il divario tra il Bayern e noi non è così grande, la differenza la faranno i particolari".
      

       "VINCIAMO PER NOI STESSI"
      
      - Negare ai bavaresi le ambizioni di tripletta "non ha alcuna rilevanza per noi", ha proseguito Klopp. "Vincere è troppo importante da giustificare una luce negativa. Vogliamo vincere, non far perdere il Bayern. Tutto dipende con quanto coraggio andremo a giocare. Tutto dipende da quanto audaci, coerenti e disciplinati saremo nello sviluppo del nostro piano", ha sottolineato ancora l'allenatore del Borussia. Klopp non pensa inoltre che
      

      il primo gol sia decisivo: "Segnare per primo può significare tutto o niente".
      
       IL CASO GOETZE
      
      - Infine l'ex allenatore del Magonza parla di Goetze, non ritenendo un problema il passaggio al Bayern, già ufficializzato, del centrocampista offensivo giallonero in vista della prossima stagione. Sulle condizioni fisiche del giocatore invece afferma: "Ha ricominciato a correre. Se riuscirà ad allenarsi con la squadra al meglio per una settimana, la situazione sarà perfetta".
      
       I PRECEDENTI
      
      - Guardando ai confronti con i bavaresi negli ultimi anni, Klopp può sorridere. Nei due precedenti campionati è stato il Borussia ad avere la meglio. Il Bayern inoltre ha perso anche la Coppa di Germania 2012 in finale contro la banda di Klopp. Quest'anno però le cose sono andate diversamente: pareggio per 1-1 in entrambe le sfide in Bundesliga e vittoria dei bavaresi per 1-0 in Coppa di Germania.
     
