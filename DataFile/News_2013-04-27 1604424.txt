Psg, Ancelotti: "Vinco il campionato, poi deciderò il futuro" - Repubblica.it 

PARIGI - Prima la conquista della Ligue 1 francese, poi la decisione sul futuro. Che con ogni probabilità sarà al Real Madrid. Carlo Ancelotti, alla vigilia della trasferta contro l'Evian (squadra che dieci giorni fa ha eliminato a sorpresa i parigini dalla Coppa di Francia), ha voluto chiarire la sua posizione, dopo che in settimana si sono intesificate le voci di un imminente accordo con le merengues dalla prossima stagione: "Voglio finire al meglio il campionato. Solo in seguito parlerò con il club per discutere delle opportunità e prendere una decisione", ha detto l'ex allenatore del Milan.In merito alle indiscrezioni pubblicate in settimana dai giornali francesi (secondo 'Le Parisien' l'allenatore italiano aveva annunciato mercoledì al proprio presidente Nasser Al-Khelaifi la volontà di andare via da Parigi, mentre 'L'Equipè lo dà vicino all'accordo con il Real Madrid), Ancelotti ha detto: "La stampa scrive di Real Madrid ed altri club, ma io non ho parlato con nessuno perchè voglio essere limpido con la squadra dove lavoro - ha aggiunto - . Tutto può succedere, che resti o vada. Ho un contratto fino al giugno 2014, quindi non sono libero di scegliere. Venerdì ho parlato con i giocatori perchè girano tante chiacchiere, ma nessuna notizia". 

 