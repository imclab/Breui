Champions, Bayern; Heynckes: "Non temiamo i fantasmi del passato" - Repubblica.it
      
      Il tecnico dei bavaresi allontana le paure dopo le finali perse nel 2010 e nel 2012. "Tutto il gruppo è concentrato sull'obiettivo, non mi era mai capitato nulla del genere in carriera. Siamo mentalmente solidi, nulla ci può fermare. Abbiamo chiaro il nostro scopo: vincere la coppa"
      
     


       MONACO
      
      - Terza finale in quattro anni e i fantasmi del passato che iniziano a materializzarsi nelle teste dei giocatori del Bayern Monaco. Jupp Heynckes, tecnico dei bavaresi allontana gli incubi. "Siamo mentalmente solidi, nulla ci può fermare. Abbiamo chiaro il nostro scopo: vincere la Champions. Tutto il gruppo è concentrato sull'obiettivo, non mi era mai capitato nulla del genere in carriera".
      
       NIENTE ERRORI PASSATI
      
      - Heynckes non teme che si ripetano gli errori delle due finali di Champions perse, nel 2010 contro l'Inter e nel 2012 contro il Chelsea, e rassicura che i suoi giocatori scenderanno in campo il 25 maggio a Wembley contro il Borussia Dortmund senza alcun condizionamento mentale. "Rialzarsi e giocare ad alti livelli come abbiamo fatto per tutta la stagione, è questo che i miei ragazzi hanno dimostrato". Una posizione condivisa dal capitano dei bavaresi, Philipp Lahm: "E' un grande obiettivo quello di vincere un titolo internazionale, ci manca - precisa Lahm -. Non ci sono certezze, ma sono fiducioso sul fatto che alzeremo la coppa". Nei precedenti tra le due squadre tedesche, il Borussia Dortmund ha battuto il Bayern in Bundesliga nel 2011 e 2012 e li ha superati per 5-2 nella finale di Coppa di Germania nel 2012. Le sfide di campionato sono invece terminate entrambe sull'1-1, i bavaresi si sono invece imposti per 1-0 nella Coppa di Germania di quest'anno.
      


