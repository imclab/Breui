Tennis, Fed Cup: Errani-Safarova aprirà Italia-R.Ceca - Repubblica.it 

PALERMO - Saranno Sara Errani e Lucie Safarova a sfidarsi nel primo match della semifinale di Fed Cup tra Italia e Repubblica Ceca con inizio sabato al Circolo Tennis di Palermo alle 13:30. Seguirà poi l'altro singolare tra Petra Kvitova e Roberta Vinci (le due si sono affrontate domenica scorsa nella finale del Wta di Katowice, vinto dalla tennista azzurra). Questo il risultato del sorteggio avvenuto a Villa Niscemi. "E' un incontro molto difficile - ha commentato il ct Corrado Barazzutti - Loro sono le campionesse in carica e non si può pensare che sarà una passeggiata, ma noi abbiamo tutte le carte in regola per raggiungere la finale".Domenica alle 11:30 si comincia con Sara Errani-Petra Kvitova, a seguire Roberta Vinci contro Lucie Safarova. Le due squadre per l'eventuale doppio sono Francesca Schiavone e Flavia Pennetta contro Lucie Hradecka e Andrea Hlavackova. Le squadre del doppio possono tuttavia essere cambiate fino a prima del match quindi non è escluso un impiego di Errani e Vinci, coppia numero uno nel mondo."La tensione è l'attenzione deve essere concentrata su chi gioca, quindi Sara e Roberta. L'importante è che loro facciano il meglio e vincano. Quello che provo io non ha importanza", ha detto Francesca Schiavone, mentre Roberta Vinci auspica un altro successo contro la Kvitova. "Venire da una vittoria contro Petra dà morale - ha spiegato -, è incoraggiante, ma adesso sarà diverso. Un incontro di Fed Cup è molto differente dai   tornei".
                
 