Rugby, Italia rosa travolg e Samoa nelle qualificazioni mondiali   - Repubblica.it 

ROMA - Dopo la chiarissima vittoria del Benetton Treviso (30-10), impegnato venerdì a Monigo con l'Edimburgo in lega celtica (mete di Vosawai, Rizzo e Favaro; nona vittoria per i veneti, mai così bene nel torneo internazionale) arriva un'altra bella notizia per il nostro movimento ovale. E' stato un esordio da incorniciare quello delle azzurre del rugby, impegnate a Madrid nel girone di qualificazione per i Mondiali francesi 2014. Le ragazze guidate da Andrea Di Giandomenico hanno travolto Samoa (65-22) mettendo a segno dieci mete. Inizio sofferto con le italiane messe in difficoltà dalla fisicità delle avversarie, poi una bella marcatura di Sara Barattin ha acceso la luce: per quaranta minuti l'Italia ha dato spettacolo, protagonista l'estremo Furlan insieme una terza linea in grandissima forma. Solo al quarto d'ora della ripresa, sopra per 60-0 e con vittoria e punto bonus saldamente in mano, l'Italia ha abbassato il ritmo concedendo spazi alle folate offensive delle avversarie, prima della segnatura finale di Veronica Schiavon. Sono cinque pesantissimi punti in classifica: martedì tocca alla Scozia, si chiude sabato con le padrone di casa della Spagna. "Sono soddisfatto della vittoria, anche se dobbiamo imparare a gestire certi cali che nel finale ci sono costati quattro mete. Adesso ci aspettano Scozia e Spagna, due squadre che già conosciamo e che abbiamo battuto nel corso della stagione: proprio per questo saranno ancora pericolose, per vincere e strappare la qualificazione ai mondiali servirà lo stesso   atteggiamento visto oggi nella fase centrale del match".Italia-Samoa 65-22 Marcatori: p. t. 16' m. Barattin tr. Schiavon (7-0); 20' m. Este (12-0); 24' cp. Schiavon Ve. (15-0); 26' m. Furlan tr. Schiavon Ve. (22-0); 32' m. Severin (27-0); 38' m. Severin (32-0); s. t. 2' m. tecnica Italia tr. Schiavon Ve. (39-0); 4' m: Severin tr. Schiavon Ve. (46-0); 10' m. Sillari tr. Schiavon Ve. (53-0); 16' m. Zublena tr. Schiavon Ve. (60-0); 24' m. Samoa (60-5); 27' m. Schiavon Ve. (65-5); 33' m. Samoa (65-10); 36' m. Samoa (65-15); 40' m. Samoa tr. Samoa (65-22)Italia: Furlan; Sillari, Cioffi, Zangirolami (cap), Veronese (1' st. Stefan); Schiavon Ve., Barattin (15' st. Tondinelli); Severin (19' st. Pantarotto), Zublena, Este (15' st. Arrighetti); Trevisan, Molic; Gai (10' st. Zanon), Bettoni (30' st. Ballarini), Ferrari (10' st. Coulibaly)
                
 