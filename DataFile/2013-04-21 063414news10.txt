Genoa, Ballardini: "Possiamo salvarci, abbiamo le qualità" - Repubblica.it 

GENOVA - Il Genoa per l'ottava volta consecutiva non riesce a vincere. Stavolta è arrivato un 1-1 casalingo contro l'Atalanta ed è un pari che brucia. Ma il tecnico Ballardini resta fiducioso. La fiducia viene dalle "prestazioni, l'impegno, la serietà, le qualità che questa squadra ha per vincere da qui alla fine le partite che servono per raggiungere la salvezza". Così parla Ballardini ai microfoni di Sky al termine della partita con l'Atalanta. "Il Genoa nel primo tempo ha creato poco ma nel secondo ha chiuso l'Atalanta nell'area di rigore - l'analisi del tecnico rossoblù - Purtroppo non abbiamo forza ed esperienza là davanti né centrocampisti che non hanno l'abitudine all'inserimento senza palla, giocare contro una squadra che si chiude bene ed è brava a ripartire non era facile ma il Genoa ci ha provato. Il Genoa oggi a me, per larghi tratti, è piaciuto, ha giocato contro una squadra che fuori casa fa tanti punti. Abbiamo creato poco ma l'Atalanta ha creato anche meno. Nella situazione in cui siamo dobbiamo fare molto di più degli altri e oggi questo molto di più non ci è riuscito"."FLORO FLORES AVEVA UN TEMPO NELLE GAMBE" - A questo si aggiunge anche un po' di sfortuna. "Nelle ultime due partite abbiamo subito 3-4 tiri e preso due gol su due palle inattive", il rammarico di Ballardini, che difende la scelta di lasciare Immobile inizialmente in panchina: "Floro Flores aveva nelle gambe un tempo   e qualcosa, se avessi messo con lui Immobile dall'inizio, avrei poi dovuto togliere Floro Flores e Immobile avrebbe lavorato molto di più. Ho preferito Jankovic che è un giocatore di resistenza e qualita'".PREZIOSI: "BALLARDINI NON RISCHIA" - "Ballardini non è mai stato messo in discussione. Ci siamo chiariti, mancano ancora cinque partite, andiamo avanti così". Lo ha Enrico Preziosi uscendo dagli spogliatoi del Ferraris dopo un incontro di oltre due ore con i giocatori, l'allenatore e i dirigenti della società. La prolungata permanenza di Preziosi allo stadio aveva fatto pensare a un cambio di guida in panchina. Invece al termine il presidente se n'è andato lasciando ancora Ballardini al suo posto.  
                
 