Forbes: Real Madrid club più ricco, scavalcato il Manchester United. Milan sesto - Repubblica.it 

NEW YORK - Il Real Madrid sul tetto del mondo. Almeno per quanto riguarda la classifica dei club con più valore al mondo compilata ogni anno da 'Forbes'. Ed è una novità assoluta: il Real ha infatti scavalcato il Manchester United, che guidava il ranking ininterrottamente dalla sua creazione, nel 2004. Il club spagnolo è in vetta con una cifra intorno ai 3,3 miliardi di dollari, il 76 per cento in più del valore stimato lo scorso anno. Il Manchester United è secondo con 3,17 miliardi, con un incremento del 42 per cento, davanti al Barcellona (2,6 miliardi). Seguono Arsenal (1,31 miliardi) e Bayern Monaco (1,31 miliardi). Prima delle società italiane il Milan, che perde il 4 per cento e si posiziona al sesto posto con un valore stimato sui 945 milioni. Alle spalle del club rossonero Chelsea (901), Juventus (694), Manchester City (689) e Liverpool (651). Le prime 20 squadre valgono una media di 968 milioni dollari, con un incremento del 26% rispetto allo scorso anno. Nel complesso la Premier League è la serie più ricca: lo scorso anno ha venduto i diritti tv per un totale di 4,7 miliardi per la prossima stagione, più del doppio rispetto all'accordo in corso. Tra le new entry ci sono i brasiliani del Corinthians,al sedicesimo posto: si tratta della prima squadra non europea a entrare nella top 20 con un valore di 358milioni di dollari. Tra i giocatori, per 'Forbes' il giocatore con più valore resta David Beckham (50, 6 milioni) davanti al fuoriclasse del Real Madrid Cristiano   Ronaldo (43,5) e la stella del Barcellona Leo Messi (40,3). 
                
 