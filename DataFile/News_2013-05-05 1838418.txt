Serie B, Sassuolo pronto alla festa. Livorno, insidia Ternana - Repubblica.it
      
      La capolista lunedì sera potrebbe brindare a una storica promozione in A se batterà il Padova. I labronici cercano punti al Liberati contro una squadra ancora alla ricerca della tranquillità. Mezza B tifa Empoli a Vicenza
      
       di JACOPO MANFREDI
       



       ROMA
      
      - E' arrivato il giorno tanto atteso per il Sassuolo che dopo essere stato costretto a rinviare la festa dal Modena prepara le cose in grande lunedì sera nella sfida interna contro il Padova. Per salutare lo storico ingresso in A ai neroverdi serve una vittoria. Impresa decisamente alla portata contro un Padova che, col Novara, ha perso anche l'ultimo treno per i play-off.
      
       LIVORNO, INSIDIA TERNANA -
      
      In attesa di assistere alla celebrazione degli emiliani, il Livorno punta a difendere con i denti il 2° posto a Terni. Una trasferta insidiosa anche perché gli umbri sono ancora alla ricerca dei punti tranquillità. Nicola si affiderà di nuovo al trio Belingheri-Dionisi-Paulinho per fare la differenza. Nella Ternana mancherà Vitale, squalificato, ma, di contro, si rivedranno Carcuro e Scozzarella.
      
       MEZZA B TIFA EMPOLI A VICENZA -
      
      Mezza serie B, tra chi lotta per salire e tra chi spera di non scendere, tifa Empoli nel delicato testacoda con il Vicenza. Condannati a tenere al di sotto dei 10 punti il distacco dal 3° posto, gli azzurri hanno un solo risultato a disposizione. Il problema di Sarri è che rischia di fare a meno di Maccarone, alle prese con un dolore all'inguine. Se non dovesse recuperare, toccherà a Mchedlidze far coppia in attacco con Tavano. Il Vicenza, anch'esso costretto a vincere per riprendere l'Ascoli al quartultimo posto, proverà a giocarsi le proprie carte calando dal 1' il tridente Bojinov-Malonga-Giacomelli.
      
       IL
       

       BARI SFIDA IL NOVARA -
      
      Come il Livorno, anche il Novara trova sulla sua strada una squadra a caccia dei punti tranquillità. E' il Bari, voglioso di tenersi a distanza dalla Reggina, quintultima. Conscio delle potenzialità offensive degli azzurri, Aglietti punterà soprattutto a restituire maggiore solidità a una difesa che da 6 turni viene puntualmente perforata. Per questo è probabile che trovino spazio dal 1' Colombo e Ludi che avranno il compito di arginare le scorribande di Tallo, Caputo e Ghezzal.
      
       VARESE, TUTTO FACILE A GROSSETO? -
      
      Tra le tre compagini in lotta per il 6° posto, il compito più agevole lo ha proprio quella messa meglio, il Varese, ospite del già retrocesso Grosseto. A Vercelli i maremmani hanno dato dimostrazione di voler onorare fino in fondo il torneo. Bisognerà vedere se riusciranno a ripetere la buona prestazione del Piola anche al cospetto, però, di una squadra di ben altra caratura.
      
       IL BRESCIA MINACCIA L'ASCOLI -
      
      Il Brescia ospita il semidisperato Ascoli, in caduta libera da 6 giornate. Già privo di Budel e Corvia, Calori dovrà fare a meno anche di Daprelà, squalificato. Probabile che al suo posto giochi Arias anche se pure l'uruguayano è acciaccato. Nell'Ascoli, privo dell'appiedato Prestia, Soncin potrebbe essere preferito a Zaza, non al meglio.
      
       MODENA A CROTONE PER CONTINUARE A SPERARE -
      
      Il Modena chiede strada a un quasi salvo Crotone per tenere vive le flebili speranze di play-off e dar seguito alla bella vittoria nel derby con il Sassuolo. Il rientro in difesa di Andelkovic e Gulan garantirà ulteriore solidità ai gialloblu che tenteranno di sfruttare il gran momento di forma di Ardemagni per centrare l'obiettivo.
      
       REGGINA, OBBLIGO DI VITTORIA A CITTADELLA -
      
      In coda, fari puntati sugli scontri diretti Spezia-Lanciano e Cittadella-Reggina. Cagni si affiderà al fattore campo (3 vittorie di fila al Picco) per tenere a distanza i rivali e compiere un altro passo verso la tranquilla salvezza. Al Tombolato, invece, i calabresi proveranno ad approfittare della pesante assenza, tra le file granata, di Pellizzer, squalificato, per riuscire a portar via un successo di fondamentale importanza.
      
       IL CESENA CHIEDE STRADA ALLA JUVE STABIA -
      
      Chiude il programma, oltre l'anticipo Verona-Pro Vercelli, Cesena-Juve Stabia, sfida che, vista la tranquillità dei campani, dovrebbe garantire ai romagnoli i punti necessari per tirarsi definitivamente fuori dalla lotta per non retrocedere.
     
