Milan, Galliani: ''Basta razzismo, è una vergogna''. Prandelli: "Reazione più dura" - Repubblica.it
      
      L'ad rossonero lancia un appello dopo la sospensione per due minuti di Milan-Roma per ''buu'' piovuti dal settore dei tifosi giallorossi: ''E' ora di finirla, va debellato come la violenza negli stadi''. Il ct azzurro: "La prossima volta interruzione definitiva"
      
       di STEFANO SCACCHI
       



       MILANO -
      
      Adriano Galliani lancia un appello dopo la sospensione per due minuti di Milan-Roma per "buu" razzisti piovuti dal settore dei tifosi giallorossi in trasferta a San Siro nel corso della partita di ieri sera: "Bisognerà che la finiscano - ha detto l'ad rossonero prima di partecipare all'assemblea della Lega Serie A - bisognerà che la gente impari l'educazione, veramente basta con questa storia, una roba vergognosa. Va debellata come la violenza negli stadi, di cui l'ultimo episodio sugli spalti non ci si ricorda nemmeno più. Se si vuole fargliela finire a queste minoranze io credo che ce la si possa fare, la strada è quella li".
      
       PRANDELLI: "CONTRO RAZZISMO AZIONI ANCORA PIU DECISE" -
      
      È netta anche la presa di posizione di Prandelli. Il ct  della Nazionale non solo appoggia in pieno la decisione dell'arbitro  Rocchi, ma la indica come il necessario punto di partenza nella  battaglia concreta contro il razzismo nel calcio, prefigurando  provvedimenti più pesanti. "Non servono molti discorsi, per chiarire  come la penso. Io considero quello che è stato deciso a San Siro il  punto di partenza, perché ormai siamo arrivati a un punto di non  ritorno. Non bisogna più tollerare nulla: è il momento di agire, non è  più quello delle parole. Penso che di fronte ai prossimi episodi non ci sarà la sospensione momentanea, ma l'interruzione della gara. Non è un problema di Balotelli ma di credibilità
      

      del nostro calcio". Il commissario tecnico fu il primo a  manifestare pubblica solidarietà al centravanti della Nazionale, quando  nel 2010 Balotelli, durante l'amichevole con la Romania a Klagenfurt, fu  bersagliato dai "buuu" e dagli insulti ("non ci sono neri italiani")  degli ultrà di estrema destra. "Se succederà ancora una cosa del genere,  dovremo entrare tutti in campo ad abbracciare Mario", disse Prandelli  in quella circostanza. Nel frattempo il governo del calcio italiano ha  imboccato la strada della tolleranza zero.
     
