Serie B: il Sassuolo ora rischia la beffa, il Verona conserva il 2° posto - Repubblica.it
      
      La capolista pareggia a Lanciano e fallisce anche il terzo match-point promozione. Gli scaligeri espugnano Castellammare di Stabia e restano davanti al Livorno. L'Empoli piega il Cittadella e tiene vivi i play-off. Il Novara vince il derby con la Pro Vercelli
      
       di JACOPO MANFREDI
      



       ROMA
      
      - Il Sassuolo fallisce anche il terzo match-point per salire in A e si vede costretto a rinciare ogni discorso all'ultima giornata, quando sfiderà il Livorno. La capolista non va oltre il 2-2 a Lanciano e si vede avvicinare ulteriormente dal Verona che conserva il 2° posto passando con autorevolezza (0-3) a Castellammare con la Juve Stabia. L'Empoli tiene vivi i play-off piegando di misura (1-0) il Cittadella. Play-off che si garantisce il Novara, vincendo in rimonta (1-2) il derby del riso con la Pro Vercelli. In coda si fa critica la situazione dell'Ascoli, che non va oltre l'1-1 in casa con la Ternana e viene agganciato dal Vicenza che spera ancora grazie allo 0-1 al Braglia col Modena: i play out sono però più lontani per tutte e due. La Reggina piega nel finale (1-0) il Grosseto e compie un passo in avanti fondamentale nella corsa salvezza. Si salvano ufficialmente, infine, il Cesena, malgrado la sconfitta in rimonta patita per 2-1 a Bari, e lo Spezia che pareggia per 1-1 a Padova. Chiuderà il programma il posticipo Varese-Crotone.
      
       VIRTUS LANCIANO-SASSUOLO 2-2
      

      Il Sassuolo non riesce a vincere a Lanciano e deve ancora rinviare la festa promozione. La capolista parte contratta e, dopo aver rischiato su un tiro di D'Aversa, incassa (4') l'1-0 da Vastola che svetta di testa su un cross dalla sinistra di Mammarella. Il Lanciano manca il raddoppio con Piccolo e rianima i neroverdi che al primo tiro in porta, al 18', pareggiano con una perfetta punizione a giro dal limite di Berardi. Sulle
      

      ali dell'entusiasmo gli emiliani insistono e, al 27', ribaltano la situazione con Chibsah, lesto a ribadire a rete a porta vuota un tiro da due passi di Pavoletti respinto da Leali. Lo stesso ghanese fallisce l'1-3 e allora il Lanciano ne approfitta per pareggiare al 41' con un bel sinistro a giro da 25 mt di Piccolo. La gara si fa vibrante con continui capovolgimenti di fronte. Ne conseguono occasioni da una parte dall'altra sciupate, però, da Vastola (3) e Falcinelli (2) per i frentani e da Bianco, Boakye (2), Berardi, Chibsah (2) e Laribi per gli ospiti. Finisce, così 2-2 lasciando i giochi ancora apertissimi sia in chiave promozione che in ottica salvezza.
      
       JUVE STABIA-VERONA 0-3
      

      Il Verona passa di forza a Castellammare e fa festa con i campani che, comunque, centrano l'obiettivo salvezza. La gara prende una svolta decisiva dopo appena 4' al Menti: Bruno colpisce in pieno una traversa e, sul capovolgimento di fronte, il Verona passa con Cacia, smarcato solo davanti alla porta da Sgrigna. La Juve Stabia lascia praterie al contropiede ospite ma i gialloblu non ne approfittano fallendo con Cacia, solo davanti alla porta, il raddoppio. Al 48' le vespe restano in 10 per l'espulsione, per somma di ammonizioni, di Dicuonzo e il Verona immediatamente ne approfitta mettendo al sicuro il successo con Cacia che conclude un'azione personale al 53' con una girata di sinistro che trova sulla sua strada la decisiva deviazione di Figliomeni. La Juve Stabia alza bandiera bianca e, al 66', incassa anche lo 0-3 da Martinho che triangola al limite con Cacia e batte Nocchi con un preciso destro in diagonale. Il Verona non è pago e, nel finale, sfiora anche il poker con Gomez che centra in pieno la traversa.
      
       EMPOLI-CITTADELLA 1-0
      

      Con il minimo sforzo l'Empoli piega il Cittadella e continua a sognare i play-off. Dopo un primo tempo bloccato, gli azzurri cambiano passo nella ripresa e, dopo una traversa colpita da Maccarone, sbloccano il risultato (57') con un colpo di testa a porta vuota di Croce su cross dalla destra di Moro. Tavano prima (destro fuori a porta vuota) e Maccarone poi (sinistro salvato sulla linea da Coly) mancano il raddoppio e tengono in partita il Cittadella che nel finale sfiora il pareggio con Minesso e Di Roberto.
      
       PRO VERCELLI-NOVARA 1-2
      

      Il Novara vince in rimonta il derby del riso con la Pro e si garantisce un posto nei play-off, sempre che si disputino. Gli azzurri mancano una buona occasione in avvio con Pesce e al 31' vengono beffati: su un cross dalla sinistra di Scaglia, Lisuzzo ci mette la testa e infila il pallone imparabilmente sotto la traversa. Il Novara non ci sta e dopo appena 2' pareggia con Lazzari che ruba palla a Abbate e con un preciso destro dal limite insacca il pallone a fil di palo. La Pro Vercelli si getta generosamente in avanti ma fallisce il 2-1 Ragatzu, Iemmello ed Abbate. Aglietti lancia nella mischia il giovane Libertazzi che, all'esordio, fa subito la differenza: prima colpisce un palo e poi, all'81', sigla il gol-vittoria con un tocco a porta vuota su assist dalla destra di Seferovic.
      
       ASCOLI-TERNANA 1-1
      

      L'Ascoli non va oltre l'1-1 con la Ternana e vede sempre più vicina la retrocessione in Lega Pro. Eppure la gara si mette nel migliore dei modi per i marchigiani che sbloccano il risultato dopo appena 1' con un perfetto colpo di testa di Ricci su angolo dalla destra di Fossati. La Ternana fatica a reagire, rendendosi pericolosa solo con una punizione di Vitale di poco alta. L'episodio decisivo arriva al 62': l'arbitro Pinzani vede un'inesistente spinta di Di Donato ai danni di Bernanrdi e decreta il rigore che Vitale non sbaglia. L'Ascoli si riversa rabbiosamente in attacco ma al 78' fallisce la migliore delle occasioni per cogliere i 3 punti con Fossati che si fa parare da Brigosi un secondo rigore concesso da Pinzani, stavolta per un fallo di Fazio su Feczesin.
      
       MODENA-VICENZA 0-1
      

      Il Vicenza passa di misura a Modena e tiene vive le speranze salvezza. I veneti rischiano grosso in avvio sulla partenza forte dei canarini, vicini al gol con Mazzarani e Ardemagni (2). Poi, però, escono fuori e, dopo aver spaventato Colombi con Mustacchio, Milanovic e Giacomelli, passano con Mustacchio che, al 55', confeziona il gol-vittoria con un preciso sinistro a fil di palo da fuori a conclusione di una bella azione personale. Il Modena va a caccia almeno del pari ma fallisce le due migliori occasioni per centrare l'obiettivo con Piscitella ed Ardemagni.
      
       REGGINA-GROSSETO 1-0
      

      La Reggina piega in zona Cesarini un generoso Grosseto e compie tre passi forse decisivi in chiave salvezza. Gara a lungo equilibrata, anche grazie all'impegno dei maremmani, malgrado la retrocessione già avvenuta. Alle occasioni create da Barillà e Rizzato, i toscani replicano sfiorando il vantaggio con Coulibaly e Piovaccari. Nel finale gli amaranto intensificano la propria azione e, dopo aver mancato il bersaglio con Fischnaller e Antonazzo ed aver colpito una traversa con Di Michele, sbloccano il risultato proprio con l'attaccante laziale che infila il pallone nell'angolo all'86' con una perfetta punizione a giro dal limite.
      
       BARI-CESENA 2-1
      

      Il Bari piega in rimonta il Cesena e festeggia insieme agli stessi romagnoli il traguardo salvezza. Gara ricca di emozioni al San Nicola. I galletti mancano due clamorose occasioni con Caputo e Galano ma, al 67', in una delle poche incursioni ospiti, vengono beffati da Morero che si fa trovare smarcato sul secondo palo su un angolo dalla sinistra di Giandonato. Il Bari accusa il colpo ma al 78' viene graziato da Succi che si fa parare da Pena un rigore concesso dall'arbitro La Penna per un fallo di Sciaudone su Tabanelli. Il Bari si sveglia e, dopo due palle-gol fallite da Tallo e Iunco, pareggia (88') con un bel sinistro al volo di Caputo su corta respinta della difesa bianconera. Gli uomini di Torrente insistono e, al 91', trovano anche il 2-1 con Ceppitelli che si fa trovare smarcato sul secondo palo su un tiro-cross dalla sinistra di Caputo.
      
       PADOVA-SPEZIA 1-1
      

      Lo Spezia pareggia a Padova e centra l'obiettivo salvezza con 90' d'anticipo. I liguri falliscono in avvio un'ottima occasione con Okaka e, al 44', vengono puniti da Zé Eduardo che sblocca il risultato con un colpo di testa sottomisura su cross dalla destra di Rispoli. Nella ripresa gli uomini di Cagni attaccano a testa bassa e, dopo aver fallito il bersaglio con Musacci su punizione, pareggiano (66') con Di Gennaro che si procura con astuzia (dubbio fallo di Cionek) e poi trasforma un calcio di rigore.
     
