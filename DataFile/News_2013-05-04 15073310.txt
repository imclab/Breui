Spagna, Real Madrid: cinque big in vendita, Lewandowski prima scelta - Repubblica.it 

MADRID - Mezza rivoluzione in vista nella rosa delle "merengues" per la prossima stagione. Secondo il quotidiano sportivo "Marca", dopo l'eliminazione dalla Champions League e con l'addio quasi certo di Josè Mourinho (probabilmente sostituito da Carlo Ancelotti) il presidente Florentino Perez sarebbe pronto a cinque cessioni illustri per ricavarne un bottino di circa 100 milioni di euro. I primi due nomi di questa "operazione uscita" sono Angel Di Maria e Fabio Coentrao (valutati rispettivamente 25 e 18 milioni) entrambi voluti dallo "Special One". In partenza anche l'attaccante argentino Gonzalo Higuaìn, per cui Perez vorrebbe 30 milioni, tanti quanti punta a ricavarne dalla vendita di Pepe e Kakà. I CONFERMATI - La prossima stagione, al Santiago Bernabeu, si ripartirebbe dalla conferma di 11 calciatori. Si tratta di Casillas, Diego Lopez, Marcelo, Ramos, Varane, Xabi Alonso, Khedira, Modric, Ozil, Cristiano Ronaldo e Benzema. Varane e Ramos, vista anche la giovane età, rappresenteranno a lungo la spina dorsale della difesa. Verso la conferma anche Xabi Alonso, mentre Modric e Ozil saranno i registi del Real che verrà, con Ronaldo e Benzema punti fermi in avanti. Cedibili, ma solo in caso di offerte interessanti, Albiol, Arbeloa, Callejon, Morata e Nacho.SOGNO POLACCO - In entrata, invece, i "blancos" vorrebbero soffiare Robert Lewandowski al Bayern Monaco. Martedì scorso, racconta il giornale sportivo iberico   "As", Florentino Perez avrebbe incontrato il direttore generale del Borussia Dortmund Hans Joachim Watzke che avrebbe confermato la trattativa con i bavaresi. Ma con il Bayern non c'è ancora l'accordo e i gialloneri preferirebbero vedere l'attaccante polacco a Madrid piuttosto che con la maglia dei diretti rivali. Non a caso la richiesta fatta ai bavaresi è di 25 milioni di euro, ma al Real lo venderebbero per 20, anche se non va tralasciata la concorrenza inglese di Chelsea e Manchester United.PROBLEMA CRISTIANO RONALDO - Il "Mundo Deportivo" mette però in dubbio la permanenza di Cristiano Ronaldo a Madrid. I rapporti con Florentino Perez sono freddi e l'offerta di rinnovo contrattuale a 15 milioni di euro a stagione non convincerebbe pienamente la stella portoghese. Da qui l'idea di cambiare aria per provare a rivincere quella Champions che al Real ha sempre mancato. L'ipotesi più accreditata è il gran ritorno al Manchester United, ma anche Chelsea e Paris Saint Germain sarebbero pronti ad aprire generosamente i propri portafogli. L'asta è pronta a partire, ma il prezzo fissato da Perez non è da saldi estivi: 120 milioni di euro.
                
 