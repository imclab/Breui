Sampdoria-Fiorentina 0-3, altro passo viola verso la Champions - Repubblica.it 

GENOVA - La spunta la Fiorentina, concreta ma non scintillante come in altre occasioni, e comunque capace di infliggere un 3-0 senza storia a una brutta Sampdoria. Ma al Marassi di Genova oggi non c'erano in ballo soltanto tre punti pesanti sia in chiave Champions sia nella lotta salvezza. Era anche la partita dei sentimenti. Tanti ex in campo, fra tutti il tecnico della Fiorentina, Vincenzo Montella, che tornava nello stadio che l'ha lanciato come goleador tanti anni fa. All'Aeroplanino il pubblico di casa ha riservato una grande accoglienza. Freddezza, invece, almeno a favore delle telecamere, tra Delio Rossi e Ljajic, che si incrociavano per la prima volta dopo il fattaccio dell'anno scorso, quando l'allora tecnico viola reagì a una provocazione di troppo dell'attaccante (che oggi è stato uno dei migliori in campo) aggredendolo davanti a tutto lo stadio. Il tecnico riminese è partito con Icardi in panchina, nella Viola Jovetic rientrava dal primo minuto. Fin dai primi venti minuti le due squadre si studiano senza sfondare: marcature ferree e soluzioni che arrivano solo dalla distanza. Poi la Fiorentina sale di tono e comincia a schiacciare i padroni di casa nella loro area, anche se le conclusioni, complice uno Jovetic un pò in ombra, latitano. Ne viene fuori una sfida incolore e senza vere occasioni da gol per oltre mezzora, che solo una prodezza individuale può sbloccare. E così è: al 35' Cuadrado indovina da 25 metri una sassata che si infila nell'angolino destro.In ritardo Romero, che cinque   minuti dopo non trattiene un pallone non troppo complicato calciato su punizione da Ljajic e lo manda in corner. Sull'azione d'angolo i toscani trovano l'immediato raddoppio: prima ci prova Pizarro da fuori, Gastaldello liscia il rinvio e ancora Ljajic, proprio lui, si destreggia in piena libertà e spara il pallone sul secondo palo. Il primo tempo si chiude sul 2-0 per gli ospiti con Viviano praticamente inoperoso. All'intervallo Rossi butta nella mischia Eder per l'inconcludente Estigarribia. Pronti, via e subito una grande chance per Sansone che calcia al volo in area su sponda di Maxi Lopez: troppo centrale. La Sampdoria torna dall'intervallo con un altro spirito e prova a impensierire gli uomini di Montella con il pressing a tutto campo. Rossi passa al 4-3-3 con Icardi al posto di uno spento Maxi Lopez. Ma nel calcio per segnare bisogna tirare in porta mentre quello dei doriani è un furore agonistico senza sbocchi. E così la Fiorentina lentamente può riprendere in mano il pallino del gioco. Al 22' Cuadrado spreca il tris gettando alle ortiche un facile contropiede con tre compagni solissimi in area in attesa del passaggio. La Samp si spegne, ipnotizzata dal possesso palla viola. E arriva l'inevitabile terzo gol: grande iniziativa personale di Ljajic, che si libera sul fondo e la mette al centro per Aquilani: troppo facile il tocco sotto rete del centrocampista, troppo molli i difensori di Rossi. Partita in ghiaccio e viola che fino al fischio finale si limitano a fare accademia. Da segnalare solo un colpo di testa di Rodriguez, che sfiora il poker, e un'entrataccia di Gastaldello su Ljajic che vale l'espulsione diretta.SAMPDORIA-FIORENTINA 0-3 (0-2)SAMPDORIA (4-4-1-1): Romero, Mustafi, Palombo, Gastaldello, Berardi, De Silvestri, Obiang, Poli, Estigarribia (1' st Eder), Sansone (22' st Munari), Maxi Lopez (11' st Icardi). (1 Da Costa, 4 Rodriguez, 5 Renan, 6 Maresca, 7 Castellini, 15 Poulsen, 21 Soriano, 32 Berni, 35 Rossini). All.: D. RossiFIORENTINA (4-3-3): Viviano, Tomovic, Savic, Rodriguez, Pasqual, Aquilani (31' st Sissoko), Pizarro, Borja Valero, Cuadrado (31' st Romulo), Ljajic (36' st El Hamdoui), Jovetic. (5 Compper, 12 Lupatelli, 14 Fernandez, 18 Larrondo, 21 Migliaccio, 27 Wolski, 30 Toni, 89 Neto). All. MontellaARBITRO: Rizzoli di BolognaRETI: nel pt 36' Cuadrado, 41' Ljajic; nel st 28' AquilaniANGOLI: 8-3 per la FiorentinaAMMONITI: Rodriguez, Palombo, Aquilani per gioco scorretto, Eder e Savic per reciproche scorrettezzeESPULSO: 35' st Gastaldello per fallo su LjajicRECUPERO: 1' e 2'NOTE: 3.330 spettatori paganti pe un incasso lordo di 55.905 euro. Quota abbonati 22.012
                
 