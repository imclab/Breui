Palermo, Miccoli salta il derby. Ci sarà Hernandez: "Darò tutto per la salvezza" - Repubblica.it 

PALERMO - Vincere nel derby e uscire dalla zona retrocessione. Il Palermo punta dritto alla sfida col Catania, ma non potrà contare sul suo capitano. Fabrizio Miccoli, infatti, non ci sarà. Il giocatore salentino dovrà stare fermo a causa del riacutizzarsi di vecchie problematiche muscolo-tendinee alla gamba sinistra. Vista l'indisponibilità, lo staff medico, di concerto con la dirigenza e lo staff tecnico, ha deciso di far effettuare a Miccoli un programma diagnostico e terapeutico presso lo Human Performance Lab di Varese.  Il numero 10 svolgerà anche un programma di riatletizzazione per cercare di recuperare la migliore condizione in vista della sfida contro l'Inter.HERNANDEZ E' TORNATO - Ci sarà, invece, Abel Hernandez che è tornato in campo nell'ultima sfida del Barbera dopo sei mesi di infortunio. "Sono carico e voglio dare tutto per il Palermo in queste ultime sei partite - afferma l'attaccante uruguaiano in conferenza stampa -. I primi mesi dopo l'infortunio sono stati molto duri, ho anche avuto un po' di depressione. Ora mi sento più forte di prima e più prima punta, visto che ho acquistato 4 chili di massa muscolare".  Il prossimo appuntamento, ovvero il derby a Catania, è di quelli che valgono una stagione, mai come in questa occasione: "E' una gara molto importante e io vorrei esserci e dare il mio contributo. Non ho ancora i 90 minuti sulle gambe, ma potrei giocare nell'ultima parte di gara, come contro il Bologna. Sarà   il mister a valutare e decidere se e come impiegarmi, io sto recuperando bene".FUTURO E' A PALERMO - Hernandez elogia Giuseppe Sannino: "Se non fosse stato esonerato alla terza giornata di campionato penso che le cose sarebbero andate diversamente per il Palermo, probabilmente la colpa è anche nostra. Ma ora abbiamo capito cosa vuole da noi il mister e in campo si vede. I tifosi? La gente è stata fantastica con noi, nonostante la situazione di classifica lo stadio contro il Bologna era pieno". L'attaccante al momento pensa più al Palermo che alla sua nazionale e alla Confederations Cup. "Diciamo che per me sarebbe più importante iniziare il ritiro con il Palermo, anche perché è da tre anni che partecipo a competizioni con la mia Nazionale e salto buona parte del precampionato". Sul suo futuro Hernandez ha ben pochi dubbi. "Posso dirvi che resterò ancora a Palermo e vorrei puntualizzare che ho solo un procuratore: Pablo Betancourt". 
                
 