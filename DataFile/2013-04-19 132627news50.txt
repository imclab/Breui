Jorge Lorenzo e il ritorno di Valentino Rossi: "In pista ci sfidiamo come Senna e Prost" - Repubblica.it 

MILANO - Rossi è tornato, è vero. Ma Lorenzo c'è sempre stato. Primo nella classifica finale della MotoGp 2012, primo alla ripresa, in Qatar. L'uomo da battere nel 2013 resta Jorge, il campione coi piedi per terra: "Domenica ho dimostrato di essere il più forte, ma solo in una gara. La cosa non mi dà nessun vantaggio per il resto del campionato". Lo spagnolo della Yamaha, a Milano per foto, sponsor - è il nuovo testimonial Sector - e incontri con i tifosi, è chiamato a due imprese: rivincere il Mondiale (sarebbe il quinto) e gestire la convivenza con il suo compagno di squadra, Rossi.LA VIDEOINTERVISTA Lorenzo: "La recitazione mi ha cambiato""Siamo una coppia molto forte, se devo fare un paragone penso a Senna e Prost in McLaren. Con una differenza: loro non avevano avversari, erano molto più avanti degli altri sia a livello di macchina che come talento personale. Noi invece dobbiamo vedercela con Pedrosa e Marquez".Non si amavano molto, Senna e Prost..."Anche loro, come me e Vale, hanno avuto le loro difficoltà... In passato il nostro ego non ci faceva comunicare. Certo, in futuro frizioni ce ne potranno stare, ma siamo più maturi, il rapporto è cambiato. Io poi ero un bambino ingenuo quando   sono arrivato in MotoGp, non capivo l'importanza del dialogo. Adesso parliamo spesso".Amici, insomma?"Nelle moto a questi livelli è difficile un'amicizia vera. C'è stima, anche se in pubblico magari non sembra. Un rapporto tranquillo, professionale, per il bene della Yamaha. Diciamo "quasi amici". E comunque Rossi può piacere o meno, ma gli dobbiamo essere grati per quello che ha fatto per la popolarità del nostro sport, da un punto di vista mediatico. Inoltre è un pilota perfetto. Sarei felice se la lotta per il titolo fosse solo tra noi due, ma sarà una gara a quattro con le Honda. E la Yamaha resterà competitiva se migliorerà il suo punto debole, il motore".A un ragazzino che si faceva firmare il casco ha detto di lasciar perdere le moto e dedicarsi al calcio, che è meno pericoloso..."Confermo! Abbiamo fatto molti passi avanti nella sicurezza, ma insomma, questo non è mica il tennis o il golf...".È stato tra i più colpiti dalla morte di Simoncelli. In quell'occasione ha anche pensato al ritiro."Se c'è un pilota che non ha pensato al ritiro dopo quella tragedia, beh, deve essere una persona molto fredda. L'unica reazione, umana, poteva essere la paura che quello che era accaduto al tuo compagno succedesse a te".C'è qualcosa di particolare che fa per tenersi in forma, oltre agli allenamenti?"Mangio sei volte al giorno. Poco, ma spesso. Così mi sento sempre sazio e se vedo un pezzo di torta non cado in tentazione".Nel 2008 ha seguito un corso di recitazione. A cosa le è servito?"Ad aprirmi, a non pensare sempre al giudizio degli altri, a vincere la timidezza. All'epoca però, proprio perché timido, non sono riuscito a godermi quella esperienza, ero a disagio. Ma ho imparato a essere me stesso".A fine 2014 scade il contratto con Yamaha: e poi? "La Superbike è una sfida molto diversa dal Motomondiale. E quindi, sì, è una possibilità".
                
 