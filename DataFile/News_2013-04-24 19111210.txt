 Milan, Gallliani: "Il terzo posto? Non butteremo via tutto"  - Repubblica.it 

MILANO  -  I risultati non entusiasmanti del trittico di partite con le prime della classifica  -  sconfitta con la Juventus, pareggi con Napoli e Fiorentina  -  hanno iniziato a creare qualche apprensione in casa Milan. Il Napoli ha preso un buon vantaggio al 2° posto, mentre la Fiorentina è ad appena un punto dalla 3a posizione occupata dai rossoneri. La qualificazione ai preliminari di Champions League (il passaggio diretto è decisamente complicato in questo momento) è tornata in discussione: "Dobbiamo fare in modo di tornare in Champions League per l'11a volta negli ultimi 12 anni  -  ha detto Adriano Galliani a Milan Channel  -  non credo che butteremo via il lavoro fatto fin qui per risalire in classifica. Per quattro mesi non abbiamo perso una partita. Quando rimonti ti basta una battuta d'arresto per far si che diventi tutto difficile". Per evitare altre rincorse il Milan si muoverà sul mercato in esatte: "Speriamo, l'anno prossimo, con una squadra che verrà integrata, di non accumulare il distacco di quest'anno e anzi saremo li a lottare per lo scudetto".QUESTIONE ROMANA - Il finale di stagione sarà determinante per stabilire anche il futuro di Allegri che ha un contratto fino al giugno 2014. Come spesso succede in questa fase dell'anno, a primavera con la fine della stagione all'orizzonte, Berlusconi, tra un impegno politico e l'altro a Roma, inizia a fare i suoi ragionamenti sul futuro della panchina milanista. Ma anche l'allenatore ha le sue carte da giocare   perché, da qualche mese, la Roma lo segue con interesse.EL SHAARAWY FONDAMENTALE - Resta invece un punto fermo El Shaarawy che sta attraversando un'inevitabile flessione dopo una prima parte di campionato strabiliante: "La strada scelta dal Milan è quella di trattenere e far cresce i propri giovani. Oltre ad El Shaarawy c'è De Sciglio che ha disputato un'ottimo campionato. Mi sembra di aver capito che il Milan non voglia privarsi di El Shaarawy. Il Milan si sta ricostruendo e difficilmente intenderà privarsi dei giovani che sta tirando su, il tutto dimostrato dal fatto che è stato rinnovato il contratto di un anno, sino al 2018. Poi, è chiaro che il mercato del calcio è pazzo", ha detto l'agente del giocatore, Roberto La Florio, a Radio Kiss Kiss.DIFESA DEL 3° POSTO - Oggi a Milanello hanno lavorato a parte Ambrosini e Abbiati, alle prese con alcuni problemi fisici. Scalda i motori Marco Amelia che è andato tra i pali domenica sera al posto del titolare nel primo tempo della gara con la Juventus: "Io penso sempre positivo  -  dice il portiere a Milan Channel  -  e penso che il bicchiere sia mezzo pieno. Potevamo forse fare qualcosa in più e lo scontro diretto con la Fiorentina ci ha un po' penalizzato. Con la Juve poteva finire pari ma restiamo davanti alla Fiorentina e proveremo a difendere questo terzo posto al quale teniamo tantissimo, soprattutto pensando all'inizio della stagione. Già domenica sera con il Catania dobbiamo vincere per tenere lontana la Fiorentina". Con i siciliani tornerà Balotelli dopo due giornate di squalifica.
                
 