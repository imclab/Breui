Zanetti l'invincibile, quel tendine e la mitologia - Repubblica.it 

                	Non poteva che finire così, con un problema al tendine d'Achille, con un  chiaro riferimento alla mitologia greca. Già, perché Javier Zanetti era sembrato invincibile, impermeabile alla fatica, pronto a giocare e vincere le sue mille partite, la più difficile con il passare dei giorni. Eppure, a 40 anni, il capitano interista è stato sempre lì, in prima fila, anche in una stagione disgraziata; così come era stato in prima fila nell'Inter dei trionfi, della Champions League. Perché un capitano si vede nei momenti felici ma non smette di essere se stesso, serio e severo con se stesso, anche nei campionati cominciati per il verso storto.Il tendine d'Achille. Come un eroe del pallone, Zanetti si è arreso e ha mostrato il suo unico punto debole, ha alzato il braccio e ha chiesto il cambio, prima di accasciarsi a terra. Sì, fateci caso: in quel momento, andate a rivedervi le immagini, si è prima preoccupato di avvertire la panchina che non ce l'avrebbe fatta, pensando dunque al cambio e a non far perdere tempo a chi lo avrebbe dovuto sostituire, poi si è toccato il piede e si è messo la faccia tra le mani. Lui, a bordo campo, dopo un'altra l'ennesima, rincorsa, su e giù per la fascia, senza mai fermarsi un attimo. E' uscito così Zanetti, e merita tutto il nostro applauso, prendendosi la scena che non avrebbe mai voluto. Certo, perché non meritava quel dolore lancinante ma, ne siamo certi, perché deve aver provato una punta di amarezza in più,   un estremo senso di colpa nel lasciare la sua squadra, la sua Inter, nella situazione peggiore di maggior difficoltà.D'altronde Zanetti non è soltanto il primo acquisto del presidente Moratti, presentato quasi diciotto anni fa, poco più che un ragazzo, in un vestito beige di una taglia più grande, perché lui all'apparenza non ha mai badato. Zanetti, come dicevamo, non è stato soltanto il primo acquisto dell'era morattiana, ma è anche un esempio di lealtà e longevità, di professionalità e passione. Non a caso, al suo arrivo a Milano, è entrato subito in sintonia con Facchetti, al quale portò personalmente in ospedale - pochi giorni prima che il grande Giacinto se ne andasse - la Supercoppa Italiana appena vinta. Zanetti è lo straniero con più presenze, il capitano di tante battaglie, l'uomo con più presenze nella nazionale argentina, un nerazzurro che ha vissuto la  senza mai rinunciare ad uno scatto di amore e di passione. Uno che, dicono, all'interno dello spogliatoio sia in grado di incidere anche con il suo silenzio. In fondo, e semplicemente, con il suo esempio. Per questo è forte l'incoraggiamento che merita in un passaggio delicato come questo. L'infortunio per definizione è serio, ma come serio e forte è Javier Zanetti. Una delle pochissime bandiere che sono ancora rimaste in un calcio fatto spesso di interessi, ma anche un campione apprezzato e rispettato da tutti gli sportivi. "Forza Zanetti" è dunque d'obbligo e scontato. Se lo meritano entrambi: il Campione e l'Uomo.
                
 