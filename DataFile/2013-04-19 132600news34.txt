Ciclismo, Giro del Trentino: Santaromita vince la terza tappa - Repubblica.it 

ROMA - Ivan Santaromita (BMC) ha vinto la terza tappa del Giro del Trentino, 176,1 km da Pergine Valsugana a Condino. Una frazione che presentava quattro salite, anche se non durissime, caratterizzata da una lunga fuga portata avanti da un drappello di uomini che cercavano, oltre al successo parziale, di rientrare nei giochi per la classifica generale. Alla fine sono rimasti in tre: oltre a Santaromita, Paolo Tiralongo (Astana) e quello che ha fatto selezione portando via il terzetto, Michele Scarponi (Lampre-Merida), chiamato al riscatto dopo il pesante ritardo del giorno precedente. "Stamattina ho avuto il via libera da Cadel Evans e da Baldato - ha spiegato Santaromita - per provare ad andare in fuga e fare la mia corsa. Giornate come queste ti ripagano di tutti i sacrifici che un atleta compie nel corso di una carriera, e riassaporare finalmente il gusto di una vittoria dopo tanto tempo è davvero fantastico: quasi iniziavo a dimenticarlo".Il gruppo dei big si è mosso tardi per riprendere i fuggitivi, ma in tempo per evitare brutte sorprese in classifica generale. Bradley Wiggins (Sky), Vincenzo Nibali (Astana), Ivan Basso (Cannondale) e Cadel Evans (BMC), sono arrivato al traguardo con un distacco di 1'23".  Con loro l'attuale leader della classifica generale, Maxime Bouet (Ag2r-La Mondiale), che conserva 3'19" di vantaggio sul bielorusso Kanstantin Siutsou (Sky) e 3'48" su Wiggins. Venerdì l'ultima tappa con arrivo in salita molto duro a Sega di Ala. "Domani dovrò difendermi soprattutto   dalla Astana di Nibali - le parole di Bouet - che ha molti uomini adatti a grandi pendenze come quella. Con un vantaggio del genere e la condizione di tre settimane fa, non avrei avuto problemi a portare a casa la maglia ciclamino. Però io ci spero, per me e anche per la squadra che sta svolgendo un lavoro splendido".ORDINE D'ARRIVO DELLA TERZA TAPPA1. Ivan Santaromita (ITA/BMC)    4 h 26:25.2. Paolo Tiralongo (ITA) s.t.3. Michele Scarponi (ITA) s.t.4. Stefano Locatelli (ITA)              34.5. José Sarmiento Tunarrosa (COL) s.t.CLASSIFICA GENERALE1. Maxime Bouet (FRA/AG2R-La Mondiale) 13 h 23:36.2. Kanstantin Siutsou (BLR)                  3:19.3. Bradley Wiggins (GBR)                     3:48.4. Vincenzo Nibali (ITA)                     3:57.5. Mauro Santambrogio (ITA)                  4:06. 
                
 