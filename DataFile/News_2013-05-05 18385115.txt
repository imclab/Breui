Nazionale, Abete: "Si farà Italia-Argentina per il Papa" - Repubblica.it
      
      Il presidente della Figc fiducioso sulla possibilità di giocare la partita il 14 agosto a Roma. Per i giornalisti argentini sarà il Pontefice a dare il calcio di'inizio
      
     


       ROMA -
      
      "La possibilità di disputare la partita sta prendendo un percorso tendenzialmente positivo, c'è stato un incontro ieri e ci sono fondate possibilità che la partita si svolga a Roma il 14 agosto". E' ottimista il presidente della Figc Giancarlo Abete in merito all'amichevole Italia-Argentina che dovrebbe disputarsi allo Stadio Olimpico per omaggiare Papa Francesco. I media argentini si sbilanciano arrivando a sostenere che il Papa darà anche il calcio d'inizio: "quella che sarà la modalità di partecipazione del Santo Padre non è nella nostra titolarità". Abete è comunque convinto che sarà un evento importante sotto tanti punti di vista: "per la forza dell'avversario, per il contesto in cui la partita potrebbe essere giocata. Nazionale sperimentale vista la data? Dipenderà da Prandelli".
      
      La stampa argentina è convinta che il Papa potrebbe dare il calcio d'inizio dell'amichevole, aggiungendo che per l'occasione Jorge Bergoglio potrebbe anche ricevere la nazionale di Buenos Aires guidata da Leo Messi.
      
      "Il Pontefice ha dato via libera al suo calcio d'inizio all'Olimpico", afferma il quotidiano La Nacion, senza escludere d'altra parte che nel saluto alla Santa Sede della 'seleccion' argentina possano esserci anche Diego Armando Maradona e Gabriel Batistuta. "In Vaticano, questo atipico impegno calcistico potrebbe rappresentare anche un evento protocollare. Per questo, non si esclude che possano essere invitate
      

      celebrità che rappresentano la storia sportiva di ognuno dei due paesi", conclude il quotidiano.
     
