Leonardo: ''Io e Ibra restiamo al Psg, Ancelotti non so'' - Repubblica.it 

PARIGI - "Io resto, Ibrahimovic pure. Carlo (Ancelotti ndr) deciderà". Così il direttore sportivo del Paris Saint-Germain, Leonardo, ha messo fine alle voci che si rincorrono sul futuro degli elementi più importanti della squadra. "Resto al PSG, non ho mai avuto intenzione di andarmene - ha detto Leonardo a L'Equipe -. Ibra rimarrà a Parigi la prossima stagione, è chiaro e semplice". Quanto a Ezequiel Lavezzi, che sarebbe stato in contatto con il Milan, e Marco Verratti, sulle cui tracce sarebbe soprattutto la Juve, "entrambi rimarranno a Parigi", ha tagliato corto Leonardo.Quanto all'allenatore - Ancelotti è dato da tempo sulla panchina del Real Madrid - c'è invece incertezza, e Leonardo non l'ha nascosta: "Noi vogliamo che Carlo rimanga, ma prima di tutto dobbiamo vincere il campionato, è la priorità assoluta. Dopo sarà lui a decidere, a capire se vuole continuare o no sulla panchina del PSG". 

 