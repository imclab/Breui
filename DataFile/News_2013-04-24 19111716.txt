Bayern, trionfo che imbarazza: serve Guardiola? - Repubblica.it 

DORTMUND - E adesso solo Josè Mourinho può salvare Pep Guardiola. Scherzi del calcio, e della vita: proprio l'uomo da cui Guardiola era fuggito, e che l'aveva costretto a rifugiarsi prima nell'anno sabbatico a New York poi nel campionato tedesco, è ora l'unico che potrebbe consentire al Pep un arrivo trionfale al Bayern, visto che per come si sono messe le cose l'approdo di Guardiola in Baviera potrebbe essere addirittura pleonastico. Già. Il terrificante 4-0 del Bayern al Barcellona di fatto regala la finale di Wembley ai bavaresi, a meno di una rimonta catalana che a questi livelli non si è mai verificata. Ergo, il Bayern di Jupp Heynckes, un signor tecnico cui a gennaio è stato detto di prepararsi a fare le valigie perché sarebbe arrivato al suo posto il miglior allenatore del mondo (Guardiola), ebbene il Bayern si accinge a vincere tutto: la Bundesliga se l'è già aggiudicata, e con il record di velocità nella storia tedesca; è in finale di Coppa di Germania e a un passo da quella di Champions. Mica male, come reazione del gruppo - e di Heynckes - alla notizia che a luglio avrebbe avuto un'altra guida. Solo che adesso il problema affiora seriamente: e se il Bayern vincesse tutto, cosa potrebbe aggiungere Guardiola a una macchina già perfetta? In che modo lo seguirebbe la squadra campione d'Europa, sapendo che già con Heynckes ha raggiunto il massimo? I giornali tedeschi celebrano il trionfo del Bayern e non arrivano ancora ad analizzare l'immediato futuro,   ma questo è comunque un tema di cui si dibatterà. Col Bayern che proprio da gennaio ha iniziato a travolgere ogni avversario, è fin troppo chiaro che la figura di Guardiola salvatore della patria germanica, e traghettatore del Bayern verso magnifici destini, si sia un po' appannata. Quindi è necessario, per il Pep, che la marcia di Heynckes si arresti. E ormai l'unico uomo in grado di farlo è proprio Josè Mourinho: il suo Real Madrid, impegnato nella semifinale di Champions col Borussia Dortmund, è l'unica squadra in grado di opporsi al Bayern, anche perché quet'anno in Bundesliga il Borussia non ne è stato in grado. Quindi a Guardiola tocca sperare che il Real del suo nemico Mourinho vada in finale e lì batta il Bayern, restituendo al Pep il ruolo di deus ex machina. Altrimenti, cosa l'hanno chiamato a fare? Solo a quel punto l'arrivo di Guardiola acquisterebbe senso compiuto, perché se il Bayern perdesse pure a Wembley sarebbe la sua terza sconfitta in quattro anni (contro l'Inter nel 2010 e contro il Chelsea nel 2012) e il Pep potrebbe arrivare dicendo "ora vi insegno io come si fa a vincere". Viceversa, tutti si troverebbero in una situazione molto imbarazzante.    
                
 