Mourinho, spunta anche il Monaco: maxi-offerta da 12 milioni - Repubblica.it 

LONDRA - C'è una nuova pretendente nella lista della società che farebbero carte false per assicurarsi Jose Mourinho in panchina. Si tratta del Monaco, attualmente primo in classifica nella Ligue 2 francese e allenato da Claudio Ranieri, che, secondo quanto riportato dal 'Mirror', avrebbe promesso al tecnico di Setubal fondi illimitati per la costruzione della squadra oltre a un ricco contratto da 12 milioni l'anno.Il proprietario del club del Principato, il magnate russo Dmitry Rybolovlev, non sembra convintissimo della guida di Ranieri nonostante il primo posto in classifica, e vorrebbe affidarsi a Mou per riportare la formazione monegasca nell'elite del calcio europeo e per contrastare in patria lo strapotere del Psg.Ma Mourinho, i cui rapporti all'interno dello spogliatoio del Real Madrid sono ai ferri corti con i senatori Casillas e Sergio Ramos, sembra non aver ancora preso una decisione, tanto che la dirigenza delle merengues sta aspettando una sua comunicazione ufficiale per programmare la prossima stagione. Sullo 'Special One' tuttavia c'è da tempo l'interesse di Inter, Psg e soprattutto del Chelsea. Si profila perciò un possibile 'derby russo' fra Rybolovlev e Roman Abramovich, proprietario del club di Stamford Bridge, deciso di riportare a Londra l'allenatore portoghese, già dal 2003 al 2007 alla guida dei 'Blues'.  

 