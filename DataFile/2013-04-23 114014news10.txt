Bayern, che colpo per Guardiola: arriva Goetze dal Borussia Dortmund - Repubblica.it 

DORTMUND - L'annuncio arriva proprio nelle ore di immediata vigilia delle semifinali di Champions League, nelle quali sono impegnati entrambi i club, e già questa di per sé può essere interpretata come una notizia. Mario Goetze lascerà il Borussia Dortmund a fine stagione e il prossimo anno vestirà la maglia del Bayern Monaco di Pep Guardiola. A ufficializzare la cessione proprio il club giallo nero, sul proprio sito ufficiale, confermando che la società bavarese ha pagato al Borussia la clausola rescissoria di 37 milioni inserita nel contratto del 20enne centrocampista offensivo, uno dei grandi talenti del calcio tedesco, punto di forza della squadra di Klopp e della nazionale di Loew.IL DISAPPUNTO DEL BORUSSIA DORTMUND - A far trapelare la notizia, per prima, questa mattina era stata la stampa tedesca (Bild e Kicker in particolare) annunciando che era stato definito il trasferimento di Goetze, che era sotto contratto fino al 2016 con il Borussia, atteso domani dalla sfida di andata con il Real Madrid di Josè Mourinho. Poi la conferma da parte del Dortmund in un comunicato nel quale viene anche espresso il disappunto del club del Westfalenstadion per il modo in cui è stata gestita la trattativa. Il Borussia, infatti, sarebbe stato informato solo pochi giorni fa dal giocatore e dal suo agente Volker Struth. Nessuna comunicazione della trattativa, invece, è arrivata dal Bayern Monaco, a sua volta in campo stasera contro il Barcellona nel testa a testa che vale la finale   di Champions. ''Ovviamente siamo terribilmente delusi, ma vogliamo sottolineare che sia Mario sia il suo agente hanno agito nel rispetto dei termini contrattuali'', ha evidenziato Hans-Joachim Watzke, direttore esecutivo del Borussia. Secondo le indiscrezioni della Bild, Goetze ha firmato con il Bayern un contratto pluriennale da circa 7 milioni a stagione.PRIMO 'REGALO' DEL BAYERN A GUARDIOLA - Dunque un grande colpo di mercato per il sodalizio bavarese, capace di conquistare il titolo in Bundesliga con largo anticipo. Il centrocampista offensivo è quindi il primo 'regalò del club neo-campione di Germania al nuovo tecnico Guardiola, che a fine stagione prenderà il posto di Jupp Heynckes in panchina. E proprio l'ex allenatore del Barcellona avrebbe indicato Goetze al Bayern come uno degli obiettivi prioritari sul mercato. Ma le operazioni lungo l'asse Dortmund-Monaco potrebbero non essere finite qui, visto che il Bayern punta anche sul polacco Robert Lewandowski, altro attaccante del Borussia che il prossimo anno potrebbe vestire la maglia dei bavaresi. Nonostante il rammarico per la partenza di un talento del genere, il club di Dortmund ha invitato i tifosi ''a sostenere Goetze incondizionatamente come qualsiasi altro giocatore nelle ultime partite della stagione, soprattutto nell'importante semifinale di Champions contro il Real Madrid''.
                
 