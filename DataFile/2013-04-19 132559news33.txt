Tennis, Montecarlo; Fognini super: batte Berdych e vola ai quarti - Repubblica.it 

MONTECARLO - Grandissima prestazione di Fabio Fognini negli ottavi di finale del "Monte-Carlo Rolex Masters", terzo Masters 1000 della stagione che si gioca sui campi in terra rossa del Country Club del Principato di Monaco. Il tennista ligure ha battuto a sorpresa in due set con il punteggio di 6-4, 6-2 il ceco Tomas Berdych, numero 6 del mondo e testa di serie numero 4 in questo torneo. Ora l'azzurro ai quarti sfiderà il francese Richard Gasquet (7) che ha eliminato in due set il croato Marin Cilic (9) con il punteggio di 7-5, 6-4. "È la mia prima volta ai quarti di finale qui a Montecarlo. I tifosi italiani saranno felici, qui mi sento di casa". Così Fabio Fognini, dopo la vittoria contro Berdych. Venerdì l'azzurro affronterà il francese e idolo di casa Richard Gasquet. "Ho un'altra opportunità di giocare una grande partita, penso che lo stadio domani sarà pieno. Sono felice per questo", ha aggiunto il tennista ligure.Come al primo turno, vittoria sofferta per Novak Djokovic. Il serbo, ancora alle prese con i problemi alla destra, ha rischiato contro Juan Monaco. L'argentino infatti ha portato a casa il primo set per 6-4, ma poi c'è stata la rimonta del numero uno del mondo che ha vinto il secondo e terzo parziali entrambi con il punteggio di 6-2. Tutto facile invece per Rafa Nadal. Lo spagnolo, testa di serie numero 3 e campione uscente del Masters, negli ottavi ha sconfitto il tedesco Philipp Kohlschreiber, numero 16 del tabellone, per 6-2, 6-4.   Si ferma invece la corsa di Andy Murray. Lo scozzese, numero due del mondo, si è arreso allo svizzero Stanislas Wawrinka, che ha letteralmente dominato il match lasciando soltando tre giochi al campione Olimpico (6-1, 6-2 il punteggio finale). Wawrinka adesso affronterà Jo Wilfried Tsonga. Il francese, testa di serie numero 6 al torneo, ha battuto in circa un'ora di gioco l'austriaco Jurgen Melzer, in due set, con il punteggio di 6-3, 6-0. Avanza anche il bulgaro Grigor Dimitrov che ha regolato 6-2, 6-4 il tedesco Florian Mayer.CHALLENGER ROMA - Potito Starace sfiderà il serbo Dusan Lajovic nel 'Challenger Rai Open' che si sta disputando nei campi di terra rossa a Roma. Il tennista di Cervinara, reduce da un 2012 disastroso e un inizio di stagione difficile, nel primo turno ha concesso un solo game al turco Mascel Ilhan e spera adesso di trovare la continuità di risultati che gli consentirebbero di rientrare nelle graduatorie del ranking mondiale dove risiedeva stabilmente fino a due anni fa.
                
 