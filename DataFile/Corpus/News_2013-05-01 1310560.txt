Preiti voleva suicidarsi in albergo.  Giangrande in lieve miglioramento - Repubblica.it ROMA - "Aveva pensato di suicidarsi in albergo ma poi ha desistito pensando che sarebbe stato interpretato come uno dei tanti suicidi legati alla crisi". Nuova svolta nel caso di Luigi Preiti, l'uomo che domenica scorsa ha sparato sette colpi di pistola davanti a Palazzo Chigi ferendo due carabinieri, dopo la conclusione dell'interrogatorio di garanzia nel carcere di Rebibbia. A tenere l'atto istruttorio è stato il gip Bernadette Nicotra la quale dovrà pronunciarsi anche sulla richiesta di convalida dell'arresto fatta dalla Procura di Roma. Preiti è accusato del tentato omicidio di tre militari dell'Arma (oltre a Giuseppe Giangrande, ferito al collo, e Francesco Negri, colpito alla gamba, sono stati ritrovati proiettili anche nel giubbotto antiproiettile del brigadiere Marco Delio Murrighile), di detenzione illegale di arma clandestina e ricettazione.Ha agito da solo. Non ci sono dubbi per i pm di Roma che hanno chiesto la convalida dell'arresto di Preiti.  Non sono infatti emersi elementi tali  da far ritenere che l'uomo avesse complici o che abbia agito su  commissione. "Ero appostato davanti a Palazzo Chigi in attesa del  passaggio di politici", ha detto il piastrellista di 49 anni ai pm nel corso del primo  interrogatorio subito dopo essere stato fermato. Preiti ha poi aggiunto  che quando ha visto i carabinieri ''mettere le transenne ho mirato ai    carabinieri''. Dunque la concreta possibilità di non potere colpire i  politici, considerato lo spazio limitato nel quale poteva agire, ha  spinto Preiti a colpire i carabinieri. In un fermo immagine acquisito  dai filmati delle telecamere su Piazza Montecitorio si vede Luigi Preiti  che prende distintamente la mira puntando contro i carabinieri. Nel  filmato, Preiti tende il braccio con la pistola per fare fuoco. Il cellulare e la borsa. Sono  ancora molti i punti da chiarire: tra questi il fatto che nel cellulare  dell'uomo ci fosse ha una sim intestata ad uno straniero, un cingalese. Dai tabulati emerge che Preiti, dal momento della sua partenza dalla stazione di Gioia Tauro, non ha fatto nemmeno una chiamata. Eppure nei giorni precedenti ce ne erano parecchie, ai suoi genitori e alla sua ex moglie. E sono proprio loro ad averlo chiamato dopo aver visto le immagini in televisione di Palazzo Chigi. Quindi quello era il suo numero di telefono. Resta poi il giallo della borsa. I familiari di Preiti, infatti, hanno messo a verbale che la mattina della sua partenza era uscito di casa senza niente. Eppure le prime immagini che lo riprendono diretto verso Roma lo mostrano con una borsa in mano. Dove teneva la valigia con la pistola e le munizioni? L'ha nascosta ai parenti? Qualcuno la teneva per lui e gliel'ha data prima di partire?Lieve miglioramento per Giangrande. Per il brigadiere ferito c'è un "lieve miglioramento e i medici sono  cautamente ottimisti". Lo ha detto  Domenico Alessio il direttore generale del Policlinico Umberto I,  dove il carabiniere è ricoverato. Continua la sedazione per il brigadiere e, aggiunge il  bollettino, "ieri ha iniziato fisioterapia".  'E' assolutamente vigile e presente e risponde a tutte le domande", ha aggiunto la direttrice sanitaria del Policlinico Umberto I Amalia Allocca riferendosi al brigadiere Giuseppe Giangrande."Non rischia più la vita - ha aggiunto - ma le complicanze in questi casi sono all'ordine del giorno quindi dobbiamo essere prudenti". Riguardo al recupero della mobilità degli arti la direttrice sanitaria ha risposto: "Ancora non siamo in grado di dirlo, sono necessari altri accertamenti, soprattutto quando sarà risolto l'edema al midollo, credo fra 2-3 giorni". Allocca ha poi definito il rapporto tra il brigadiere Giangrande con sua figlia Martina "speciale e bellissimo e di sicuro sarà d'aiuto".  