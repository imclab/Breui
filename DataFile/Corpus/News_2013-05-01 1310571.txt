Donna sfigurata con l'acido a Pesaro, arrestato un secondo albanese - Repubblica.it CHIETI - Si nascondeva a a San Salvo Marina, in provincia di Chieti, nella casa di due connazionali. Ed era pronto a lasciare l'Italia per mettersi in salvo. Rubin Talaban, albanese di 31 anni, è stato arrestato dai carabinieri per l'aggressione con l'acido all'avvocatessa di Urbino Lucia Annibali. Gli oltre 40 militari hanno circondato l'appartamento all'alba e alle cinque del mattino è scattata l'irruzione. All'arrivo delle forze dell'ordine di Chieti e Pesaro, direttedal comandante  provinciale col. Giuseppe Donnarumma, Talaban ha tentato la  fuga ma è stato subito  bloccato, e da quel momento si è chiuso nel silenzio. Ai militari è apparso freddo e controllato.In manette anche due fratelli albanesi, pregiudicati e compaesani di   Talaban, nato in un villaggio nei pressi di Scutari: Arvid e Arlind  Spahija, di 22 e 20 anni. Il piano di fuga si sarebbe perfezionato oggi,  giornata festiva in Italia dedicata ai lavoratori, attraverso lo  stratagemma di trasportare Rubin - soprannominato 'il gelido' per la sua  freddezza - espatriando dal confine aperto di Trieste, dapprima verso  la Slovenia, percorrendo poi la costa dalmata e montenegrina, con  destinazione finale Scutari. La fuga prevedeva l'uso di un furgoncino  sul quale Talaban si sarebbe confuso tra gli altri passeggeri diretti  per il ponte festivo verso l'est Europa. Nell'abitazione non sono state trovate armi ma una certa quantità di denaro.Il 27 aprile era stato fermato   l'altro presunto esecutore materiale del delitto, l'albanese Altistin Precetaj, 28 anni, pregiudicato. Il mandante, secondo l'accusa, è invece un italiano già finito in manette: l'ex compagno della donna, l'avvocato Luca Varani. Il professionista avrebbe voluto vendicarsi di essere stato lasciato dalla collega, quando lei aveva scoperto che era già fidanzato da anni e in attesa di un figlio. C'è anche un 'colletto bianco' tra gli indagati nell'inchiesta. L'uomo, non si sa se italiano o straniero, ma residente nelle Marche e "molto ben inserito nella società", secondo quanto trapela da fonti investigative, avrebbe favorito il tentativo di fuga di Rubin Talaban. L'albanese, che era ricercato in campo internazionale, poteva contare su una stretta rete di connazionali, molti dei quali ben inseriti nel tessuto criminale italiano. Le indagini hanno puntato la loro attenzione in particolare su alcune persone capaci di assicurare il rientro in patria di Talaban, che in questi giorni di latitanza si era fatto crescere la barba per nascondere un vistoso neo che avrebbe favorito il suo riconoscimento alle frontiere.Talaban doveva nascondere anche una lesione da acido che incidentalmente si era procurato durante l'aggressione della Annibali, rientrata in casa dopo una serata in piscina. Intanto, la vittima resta ricoverata in gravi condizioni nel reparto grandi ustionati dell'ospedale di Parma. 