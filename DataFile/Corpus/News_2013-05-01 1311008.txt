Piogge e temporali al nord Bel tempo e caldo al centro-sud - Repubblica.it Piogge e temporali al Nord e bel tempo e caldo al Sud. E' questo che ci aspetta nei prossimi giorni secondo le previsioni dei meteorologi che però per il primo maggio indicano tempo buono quasi dovunque, salvo qualche 'capriccio' nel Nord-Ovest.IL METEO IN DIRETTA IL TRAFFICO IN TEMPO REALESarà quindi un'Italia sostanzialmente divisa in due. Al nord la primavera non ha per il momento intenzione di allungare il passo, spiegano i meteorologi che annunciano corpi nuvolosi più o meno organizzati nel settentrione dando luogo, seppur ad intermittenza, a precipitazioni diffuse, anche abbondanti su Alpi e Prealpi. Le nubi si alterneranno alle schiarite al Centro-sud con bassa probabilità di precipitazioni. Qualche fenomeno atteso sulla Toscana. In compenso il clima sarà decisamente mite.Tra nord e sud si prevede un divario anche di 15 gradi nelle temperature. Al Centro Sud, complici i venti di Scirocco, le temperature supereranno di 3-5 gradi la media del periodo. Si prevedono valori diffusamente superiori ai 24/25 gradi su molte località con punte di 28/30 gradi su Tirreniche e Sicilia. Al nord il clima sarà relativamente più fresco e le temperature oscilleranno tra 15 e 20 gradi. Per il Primo Maggio, concludono i  meteorologi, il tempo sarà discreto con qualche incertezza su Alpi, Nord Ovest e dorsale.   Clima mite ovunque, un pò di caldo al sud e sulla Sicilia. Ma c'è preoccupazione in Val D'Aosta: "La probabile pioggia in arrivo potrebbe provocare accelerazioni" della frana da 645 mila metri cubi di roccia e detriti che da otto giorni, con la prima fase di allarme già scattata sabato 20 aprile, incombe dal Monte di La Saxe su un paio di villaggi poco sopra Courmayeur (Aosta). Lo spiega Davide Bertolo, dirigente della struttura Attività geologiche della Regione Valle d'Aosta. Al momento la frana prosegue il suo movimento costante (8 cm al giorno) senza decelerazioni o accelerazioni evidenti. In caso di ulteriore allarme è pronto il piano di evacuazione per un centinaio di persone.Il 'livello due' di allarme "è chiaramente sempre più vicino", spiega il sindaco di Courmayeur Fabrizia Derriard, che segue costantemente l'evolversi della situazione. Il collasso della frana potenzialmente coinvolgerebbe una decina di abitazioni, ma visto il rischio di isolamento di alcune località Protezione civile e Croce rossa sono pronte ad accogliere un numero maggiore di evacuati. Sistema topografico, Gps, radar e colonne inclinometriche monitorano 24 ore su 24 il versante, dove i tecnici regionali svolgono periodicamente sopralluoghi in elicottero. Al momento sono stati registrati solo piccoli crolli e colate di lieve entità. E preoccupazione anche per un'altra frana, in provincia di Parma: di nuovo, come a Capriglio, una famiglia sta per vedere crollare la propria casa. Questa volta la frana è quella di Sauna, nel Cornigliese, Appennino parmense. I tecnici la monitorano da giorni con un sistema di picchetti, ma da ieri il movimento, anche a causa delle recenti piogge, si è fatto più incisivo coinvolgendo anche una casa della famiglia e una stalla, evacuate per precauzione nei giorni scorsi. La stessa sorte tocca in queste ore a un'altra casa, che si sta sgombrando, e ad una stalla con una sessantina di capi, per spostare i quali è stato allertato il servizio di medicina veterinaria dell'Ausl.Oggi sul posto hanno lavorato una cinquantina di persone: tecnici Enel, Iren e Socogas, sulle reti di competenza, del Servizio tecnico di bacino, del Servizio Ambiente della Provincia e i Volontari di Protezione Civile con il presidente del coordinamento Stefano Camin. La frana lambisce case limitrofe alla piccola frazione il cui nucleo storico al momento non è coinvolto dallo smottamento. Un gruppo elettrogeno sarà utilizzato per il controllo notturno sulla zona.Guai anche sulla provinciale 15 di Calestano, ad Armorano. Un masso che incombeva sulla strada, ed in conseguenza del quale la stessa era stata chiusa al traffico, è crollato la scorsa notte ed è stato rimosso nelle prime ore del mattino dal Servizio Viabilità della Provincia. Il tratto di provinciale da Armorano fino a Berceto resta transitabile solo per i residenti. 