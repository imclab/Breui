Tennis, Montecarlo: Fognini si qualifica per gli ottavi. Nadal senza problemi - Repubblica.it 

MONTECARLO - Fabio Fognini non sbaglia contro il qualificato spagnolo Albert Ramos (aveva battuto Filippo Volandri) ed accede agli ottavi di finale del torneo Masters 1000 sulla terra rossa del Country Club di Montecarlo. Dopo aver superato il derby italiano contro Andreas Seppi, il ligure si è imposto con il punteggio di 6-3, 7-5 ed ora se la vedrà contro il ceco Tomas Berdych, 7-5 6-4 allo spagnolo Marcel Granollers. Consolida la straordinaria tradizione nel torneo Rafael Nadal (vincitore delle ultime otto edizioni), che ha superato 6-1, 6-2 l'australiano Marinko Matosevic. Per il maiorchino, che debuttò nell'ormai lontano 2003, si tratta della 45esima vittoria su 46 incontri complessivi disputati. Ultima sconfitta contro l'argentino Guillermo Coria nel 2003, a 16 anni. ''E' un po' come ricomiciare da zero. Bisogna recuperare l'intensità, che è la cosa più importante. Oggi ci sono riuscito", ha detto Nadal. "Sono contento di iniziare la stagione sulla terra rossa europea, che è la mia preferita, soprattutto dopo sette mesi di assenza. Ero nervoso, non è normale star fuori così a lungo. Comunque  oggi sono stato a mio agio in campo pur senza fare grandi cose".Chi invece ha sofferto più del dovuto è stato Novak Djokovic. Il numero uno del mondo, la cui presenza nel torneo è stata in dubbio fino all'ultimo, ha superato in rimonta il russo Mikhail Youzhny in tre set con il punteggio di 4-6, 6-1, 6-4 in più di due ore di gioco.   Esordio convincente invece per Andy Murray, testa di serie numero due, che ha sconfitto il francese Roger-Vasselin per 6-1, 6-4.Avanzano al terzo turno anche il croato Marin Cilic, numero 9 del tabellone, che ha regolato il sudafricano Kevin Anderson 6-2, 6-3, e lo svizzero Stanislas Wawrinka, grazie a un doppio 6-1 allo spagnolo Albert Montanes. Eliminato invece Milos Raonic, il canadese protagonista del confronto di Davis contro l'Italia, battuto dal finlandese Jarkko Nieminen per 6-3 1-6 7-6(3). L'austriaco Jurgen Melzer ha avuto la meglio a sorpresa su Nicolas Almagro (6-4, 6-2), mentre il tedesco Florian Mayer ha rimontato un set di svantaggio contro Roberto Bautista-Agut (5-7, 6-4, 6-4). Infine l'argentino Juan Monaco ha battuto il lettone Ernests Gulbis con il punteggio di 6-0, 3-6, 6-3. 
                
 