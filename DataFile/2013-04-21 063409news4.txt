Milan, Allegri rilancia El Shaarawy: "Titolare contro la Juve" - Repubblica.it 

MILANO -  Ancora senza Balotelli, ma con El Shaarawy al ritorno tra i titolari. Massimiliano Allegri conferma che l'ex genoano partirà tra gli undici domani sera con la Juventus a Torino dopo l'esclusione di domenica scorsa contro il Napoli. Allegri, rifarebbe quella scelta?"E' stata una scelta tecnica, che ho fatto e rifarei. Domenica non sono stato né coraggioso né temerario, l'assenza di El Shaarawy era annunciata. Credo di aver detto fra le righe, durante la conferenza stampa di sabato scorso, che Robinho era in forma. Magari, se ci fosse stato Balotelli, questa scelta avrebbe fatto meno rumore. Domani El Shaarawy gioca, lo dico così oggi sono più chiaro. Credo che Stephan stia facendo una grande annata, con grande intensità e numeri importanti. Una panchina non cambia assolutamente il mio giudizio nei confronti del ragazzo e il suo valore".Cosa pensa della decisione di Balotelli di rinunciare alla premiazione di Time a New York per preparare al meglio la partita del suo rientro, con il Catania?"Ha dimostrato grande professionalità e responsabilità in un momento importante in cui la squadra si gioca l'accesso in Champions.  Siamo contenti per la riduzione della squalifica. Da quando è arrivato al Milan, Mario ha sempre avuto un comportamento buono. E' un personaggio talmente mediatico che qualsiasi cosa faccia diventa notizia, ma sul suo atteggiamento in partita non c'è nulla da dire".Ibrahimovic   potrebbe cambiare squadra: lo rivorrebbe al Milan?"Chi non rivorrebbe un giocatore come lui. Ma visti i numeri che ha credo sia molto difficile a tornare in Italia. E' disposto a tagliarsi stipendio? Ci vorrebbe un bel taglione... E' un giocatore straordinario, per noi è stato determinante nei primi sei mesi quando cercavamo di diventare una squadra di calcio. Ma credo che Balotelli abbia tutte le possibilità di diventare come Ibrahimovic nei prossimi anni".Ci sono novità sulla sua permanenza sulla panchina del Milan?"No, sono l'allenatore del Milan e spero di rimanerlo minimo per le ultime sei partite. Sono molto legato al presidente e a Galliani. Spero di rimanere a lungo al Milan ma la cosa più importante è la partita di domani e la conquista del terzo posto".Cosa serve per conquistare la garanzia di chiudere in questa posizione?"Per arrivare al terzo posto non puoi scendere sotto i 70 punti: puoi farli con Juve Cagliari, o Roma, alla fine ti servono quei punti lì. Ci sono campionati in cui fai tanti punti con le piccole e non sei obbligato a vincere tutti gli sonori diretti, e altri in cui succede il contrario".In futuro si vedrebbe alla guida della Juventus?"Ora faccio fatica ad allenare il Milan.. Con i se e i ma non si va da nessuna parte, sono contento di essere al Milan, spero di restarci a lungo e per questo devo fare risultati. Poi vedremo".Conte ha risposto con una battuta alle statistiche di Galliani, secondo le quali negli ultimi cinque anni il Milan è stato superiore alla Juventus. Come giudica la frase del tecnico juventino?"Conte non se la deve prendere perché allena una squadra con 11 punti di vantaggio sulla seconda, ha tutte le ragioni per essere soddisfatto. Non so se sia permaloso, ha un carattere diverso dal mio".Ma il Milan può tornare a competere per lo scudetto nella prossima stagione?"Sì, potremmo essere competitivi per la vetta. A livello personale mi sono posto l'obiettivo di vincere due scudetti con il Milan. Ancora non mi è andato giù di non averlo vinto nella scorsa stagione perché eravamo in grado di bissare il tricolore 2010-11. In questa annata, per la situazione creatasi quest'anno con la ricostruzione, gli addii di tanti giocatori e il riordino economico, abbiamo dovuto cambiare gli obiettivi. Per me essere paragonato ai grandi del Milan, sarebbe un motivo di grande orgoglio".Ha dubbi di formazione per domani?"Più o meno la formazione è fatta. Devo decidere se schierare Boateng a centrocampo o in attacco. Vediamo, siamo in giorni di votazioni. Vediamo se raggiungiamo il quorum  -  ride  -  e poi devo decidere chi far giocare terzino sinistro". 
                
 