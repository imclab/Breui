Chelsea, la festa continua: Lampard rinnova fino al 2014 - Repubblica.it
      
      Dopo la vittoria dell'Europa League, il club londinese annuncia che il contratto del 35enne centrocampista è stato prolungato di un anno. "Sono felicissimo", le prime parole del giocatore
      
     


       LONDRA
      
      - Un altro regalo per il Chelsea. All'indomani della vittoria dell'Europa League, il club londinese ha reso noto di aver prolungato di un anno il contratto di Frank Lampard: per il 35enne centrocampista la prossima sarà quindi la 13esima stagione con la maglia dei Blues.
      
      "Frank è stato un giocatore importante del Chelsea per molto tempo ed ha giocato un ruolo importante per il raggiungimento dei successi" ha detto l'amministratore delegato del club Ron Gourlay. "Abbiamo parlato con lui e insieme abbiamo deciso di prolungare il suo contratto fino al termine del 2014". "Sono assolutamente felice -ha detto Lampard- Tutti sanno che ho sempre avuto il sogno di rimanere al Chelsea. Abbiamo parlato molto tempo, e anche se è andata avanti per un bel po', era sempre discussioni amichevoli. Voglio ringraziare il signor Abramovich per tutto quello che ha fatto per rendere il mio sogno una realtà. Amo questo club, lo staff, i giocatori e soprattutto i tifosi, che mi hanno trattato fantasticamente dal primo giorno in cui sono arrivato. Il pensiero di aiutare il club negli anni a venire è tutto quello che ho sempre voluto. Non potrei essere più felice".
      
      Sabato scorso, con la doppietta realizzata sul campo dell'Aston Villa, Lampard ha toccato quota 203 gol, diventando così il calciatore che ha segnato più reti nella storia del Chelsea: dal suo arrivo a Stamford Bridge ha vinto la Champions League, tre Premier League, quattro FA Cup, due Coppa di Lega e proprio
      

      ieri l'Europa League.
     
