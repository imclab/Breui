Juventus, Chiellini: "Nessun rilassamento, abbiamo fretta di vincere" - Repubblica.it 

TORINO - Lo scudetto-bis, Napoli permettendo, potrebbe arrivare già domenica in casa del Toro. La Juve ha fretta di chiudere la pratica tricolore: "Non dobbiamo rilassarci  -  avverte Giorgio Chiellini -. La volontà è raggiungere prima possibile il traguardo per non lasciare speranze agli altri". Che si tratti di una formalità lo si capisce quando, per errore, il difensore toscano declina i verbi del tricolore al passato: "Ripetersi in campionato per qualcuno può essere sembrato semplice, ma non è stato così".Chiellini giura comunque di pensare soltanto al derby, e non all'eventuale party-scudetto: "Festeggiare è il nostro ultimo pensiero, non ci scommetterei nemmeno un euro sopra. Non credo alla possibilità di un passo falso del Napoli a Pescara. No, proprio non pensiamo allo scudetto già domenica. La partita contro il Toro offre già tanti stimoli di suo, con in palio la supremazia cittadina. Sottovalutare l'avversario sarebbe una follia". E se sarà davvero il giorno della festa bianconera, "che sia una festa di sport per la città, all'insegna del rispetto: mi spiacerebbe se Torino si macchiasse di qualche episodio violento". Si dice sempre che Il derby sfugge ad ogni pronostico, nonostante la storia parli chiaro: il Toro non batte la Juve dal 1995. "Ma i granata hanno una classifica bugiarda, meriterebbero qualche punto in più. E poi hanno motivazioni speciali e una grande organizzazione di gioco,   che riesce ad esaltare le caratteristiche degli esterni Cerci e Santana". E' spietato anche il confronto tra le due difese: quella bianconera ha subito appena 3 gol nelle ultime 7 uscite (20 in tutto il campionato) contro i 23 incassati dalla squadra di Ventura: "La storia del campionato parla chiaro: la solidità difensiva fa la differenza. Ma abbiamo anche il miglior attacco del torneo". Con quattro stracittadine già disputate, Chiellini è secondo soltanto a Buffon (8 gettoni) per presenze nel derby della Mole: "Quando nel 2009 decisi la sfida con un gol mi arrivarono le maledizioni di alcuni amici granata, quelli che molte volte mi han detto di aver sbagliato squadra. Poca roba, comunque: Torino è una città magnifica proprio perché ti permette di vivere tranquillamente, senza alcun tipo di eccesso".  Dopo l'impresa compiuta dal Bayern contro il Barcellona è impossibile non rivedere le due sconfitte della Juve contro i tedeschi: "Sì, obiettivamente è giusto rivalutare un po' quei due ko comunque meritati che abbiamo subìto. Io e i miei compagni avevamo ragione: il Bayern è un passo avanti alle concorrenti europee. La vittoria contro di noi ha dato ai tedeschi quella carica in più per sentirsi invincibili. A posteriori, possiamo dire di aver pescato l'avversario peggiore. Sarebbe stato bello confrontarci con il Barcellona o il Real Madrid. C'è tanta voglia di rimetterci in gioco". La sensazione è quella di essere di fronte a una svolta epocale per il calcio del vecchio continente: "Aspettiamo le semifinali di ritorno, ma siamo già di fronte a un avvicendamento importante, perché negli ultimi anni Barça e Real sembravano due squadre di marziani".  Il nuovo modello da seguire è quello offerto dal Borussia Dortmund: "Noi e loro ci assomigliamo per la grande intensità di gioco che, alla fine, fa sempre la differenza. Fino a qualche anno fa il Borussia era sull'orlo del fallimento. Poi ha investito molto e bene sul settore giovanile ed è riuscito riuscito a valorizzare alcuni giocatori pagati poco". Ogni riferimento al bomber Lewandowski, pagato appena 4 milioni nel 2010, è puramente voluto: "Sì, ma non c'è nessuna invidia da parte nostra. Il gioco della Juve è collettivo, non esalta al massimo gli attaccanti ma permette agli altri giocatori di inserirsi e segnare. Ibrahimovic? Non voglio parlare di mercato, sarebbe una mancanza di rispettoso nei confronti dei miei compagni di squadra. In campo ci siamo sfidati più volte, ma abbiamo comunque un buon rapporto: con Ibra non ci sarebbe nessun problema". 
                
 