Senza Messi, il Barcellona vacilla: "Senza di lui non siamo gli stessi" - Repubblica.it 

BARCELLONA - L'approdo alla sesta semifinale consecutiva di Champions League non ha reso il Barcellona euforico come ci si aspettava: avere raggiunto l'obiettivo attraverso due pareggi col Psg, il secondo addirittura in rimonta e con la necessità di richiamare Messi dalla panchina facendogli correre il rischio di una ricaduta del recente infortunio muscolare, è un inedito che ha tolto sicurezza alla squadra e in generale all'ambiente barcellonista. Forse per la prima volta vacillano le certezze alle quali i tifosi del Barça si erano abituati: gli scricchiolii avvertiti negli ottavi di finale col Milan e adesso nei quarti contro il Psg hanno indotto parecchia preoccupazione. L'imminente sorteggio Uefa, con l'ossessione del Real di Mourinho e il Bayern non meno pericoloso da affrontare, è diventato subito l'oggetto del dibattito notturno nelle radio e sui social network."Senza Messi questa squadra è come un bambino che attraversa la strada senza un adulto: rischia di farsi travolgere".  "Siamo sicuri che Guardiola non fosse davvero fondamentale?". "Ci hanno salvato le parate di Valdes, cioè dell'unico che il club lascerà sicuramente partire a giugno". I tre ritornelli ripetuti dalla critica e dalla tifoseria raccontano di una fiducia di colpo vacillante nelle possibilità del Barcellona di vincere quest'edizione della Champions.   Ma più della nostalgia per Guardiola e dell'importanza di Valdes il nodo tecnico appare la Messidipendenza, anche perché i suoi stessi compagni sono stati i primi a riconoscerla. "Quando hai uno come lui, l'unica domanda che ci si può porre è questa: deve giocare sì oppure sì. Il suo solo nome basta a caricarci, anche quando è in condizioni fisiche imperfette", ha efficacemente sintetizzato il pensiero della squadra Piqué. "Dobbiamo ringraziarlo per quello che ha fatto", ha ricordato Pedro, il cui gol dell'1-1 al Psg è nato appunto da un'iniziativa del Pallone d'oro, che era da poco entrato al posto del fumoso Fabregas. E che più tardi ha completato l'opera, facendo ammonire per un fallo al limite dell'area Thiago Silva, il più forte difensore del mondo, che nel finale è parso un po' frenato dal cartellino giallo. Il direttore sportivo Zubizzarreta ha ammesso che Vilanova ha corso un serio rischio, utilizzando Messi nell'ultima mezz'ora della partita, ma ha anche spiegato che non c'erano alternative. "Nel calcio devi rischiare un po', altrimenti il premio non arriva". In effetti il premio è arrivato, con la conquista della semifinale, che secondo Roura, il vice di Vilanova, "è un risultato storico: passata la tensione di una qualificazione così sofferta, ci renderemo conto del traguardo che abbiamo tagliato. Soltanto le grandissime squadre ci possono riuscire".Eppure i dubbi sul declino del favoloso Barcellona, il cui gioco lento e prevedibile è stato paralizzato dal Psg di Ancelotti fino all'ingresso in campo di Messi, si stanno insinuando nel mondo barcellonista. Toccherà come sempre al Pallone d'oro dissiparli, magari di fronte al Real Madrid e al nemico Mourinho, che nel frattempo non manca mai di alimentare la perenne battaglia calcistica tra Castiglia e Catalogna. "Tra Psg e Barcellona scelgo Parigi, perché lì ho qualche amico e Barcellona invece no", aveva indicato la propria scontata preferenza alla vigilia. Sarà ancora derby, tra le due grandi di Spagna. E molti, a Barcellona, si augurano che il duello sia già in semifinale. Il Barça, che pure si avvia a vincere una Liga assolutamente dominata, in Europa non si sente più il migliore. 
                
 