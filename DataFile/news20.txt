Palermo, Zamparini: "Guai nascono dai miei errori, se ci salviamo sarà un miracolo" - Repubblica.it 

PALERMO - "E' un campionato sfortunato. Gli errori più grandi, però, li ho fatti io. Se ci salviamo, sarà un miracolo". E' un Maurizio Zamparini mai visto quello che il giorno dopo il pareggio casalingo contro il Bologna che lascia il suo Palermo in penultima posizione a braccetto col Genoa, si confessa ai microfoni de 'La politica nel pallonè su Gr Parlamento. In particolar modo il patron rosanero critica le decisioni riguardanti la guida tecnica della squadra. "Ho commesso errori tecnici gravi, prendendo persone che non erano adatte. Ho sbagliato a mandare via Sannino all'inizio della stagione. E ho sbagliato a scegliere Gasperini: l'allenatore non credeva nella squadra, ha avuto un'annata tragica. Gasperini - prosegue - in particolare, ha perso punti preziosissimi con Atalanta, Siena e Pescara". Le 'folliè si sono estese anche alla gestione delle cariche dirigenziale. "E' mancata una guida tecnica adeguata ed è mancato anche qualcosa all'interno della societa'. A gennaio, in particolare, sono arrivati giocatori sudamericani non pronti per questa avventura".FUTURO E' SEMPRE ROSANERO - Alla fine sono tornati Sannino e Perinetti ("averli mandati via è stato un errore, rimarranno anche l'anno prossimo a prescindere da quello che succederà") e Zamparini spera con loro di togliersi qualche soddisfazione, magari già dal derby col Catania, dove l'auspicio di tutti è che non si verifichino incidenti. "Con Pulvirenti ho un   ottimo rapporto, spero che sia lo stesso anche fra le due tifoserie", aggiunge Zamparini, in attesa di conoscere il futuro di Miccoli: "bisogna vedere in che condizioni arriva a fine stagione e se decide di giocare ancora in un campionato competitivo o se preferisce gli arabi dove guadagna il doppio e corre di meno. Quest'anno mi ha dato il 50% in meno dell'anno scorso". Il futuro di Zamparini, invece, è sempre in rosanero. "Sto già lavorando alla prossima stagione, al nuovo centro sportivo e al nuovo stadio di Palermo, sarà di 30-35 mila posti, il progetto è pronto da due anni ma ora dipende tutto dalla parte amministrativa".LOTTA SALVEZZA APERTISSIMA - La lotta per non retrocedere al momento sembra coinvolgere, oltre alla squadra rosanero, anche Genoa e Siena. "Speriamo di agganciarne qualche altra - ammette Zamparini -, può essere che qualcuna, nelle ultime giornate, molli un po'. Sarà un combattimento fino all'ultima domenica. Al momento comunque le chance sono uguali per tutte e tre anche se il Siena, per quanto con un futuro molto incerto visti i problemi del Montepaschi, è favorito perché è mentalmente più libero e ha un ottimo allenatore. Se noi ci salviamo è un miracolo, sarebbe come uno scudetto o una seconda promozione in serie A, ma ai miracoli io ci credo, ci servono altri 4-5 punti". E che gli arbitri sbaglino meno. "Ci vuole buon senso - commenta Zamparini, tornando su alcuni episodi dubbi che hanno penalizzato la sua squadra -. L'introduzione degli arbitri di porta per vedere se la palla è entrata o meno è stata una tragedia, non perché siano incapaci, ma perche', siccome sono tutti collegati, vanno a precludere la libera interpretazione nel cervello del direttore di gara dandogli un impulso che lo condiziona. Ecco, toglierei l'auricolare, bisogna cambiare l'organizzazione tecnica della struttura". Ma l'annata "tragica", come la definisce lo stesso Zamparini, non è da imputare ai soli errori arbitrali. Qualche giocatore ci ha messo del suo. "Sorrentino? Non ci avrà dormito la notte e non ci dormirà tutta la settimana ma sono cose che succedono, che fanno parte della sfortuna del momento", il riferimento alla papera di ieri. 
                
 