Cesena, Giorgio Lugaresi subentra a Igor Campedelli come presidente - Repubblica.it 

CESENA  - Una lettera aperta ai tifosi per congedarsi dopo cinque anni e mezzo al timone del Cesena. L'ha scritta Igor Campedelli, che è stato rilevato nel ruolo di presidente da Giorgio Lugaresi, lo stesso che nel dicembre del 2007 aveva ceduto il club romagnolo a Campedelli. Vicepresidenti Graziano Pransani (vicario) e Mauro Urbini."Felice di essere qui, ma ora occorre continuare con la strada intrapresa - le prime parole di Lugaresi - Ci aspetta un progetto ancora lungo ma sono fiducioso. Ora mi aspetto che qualche altro amico imprenditore possa affiancare gli altri e sostenere la causa bianconera".CESENA AL FIGLIO DI EDMEO - Sabato scorso Giorgio Lugaresi, figlio di quell'Edmeo che per 21 anni fu patron del Cesena diventandone una sorta di simbolo in tutta Italia, alla guida della NewCo, una cooperativa che raggruppa altri 12 imprenditori locali, ha acquisito da Igor Campedelli il 27% delle azioni societarie che, sommate a quelle che Lugaresi già possiede (28%), porta la NewCo ad avere il controllo del club bianconero (circa 55%). A Campedelli resta il 40%, che però potrebbe essere acquisito dal nuovo gruppo entro un mese. LETTERA APERTA DI CAMPEDELLI AI TIFOSI - ''Non c'è niente di più bello nella vita - ha scritto Campedelli nella sua lettera di commiato - che avere un desiderio e poterlo realizzare. Diventare presidente del Cesena, riportare dopo quasi vent'anni la squadra per la quale hai fatto il tifo da sempre in serie A, scrivendone un capitolo   importante''. Ma ''dopo due promozioni ed una salvezza, che hanno ancora del miracoloso e dell'entusiasmante, ho pensato che la strada fosse spianata. Addirittura mi sembrava di vedere la discesa. E invece le insidie e le difficoltà erano dietro l'angolo. La retrocessione, infatti, ha travolto questo obiettivo. Molte scelte potevano essere diverse, tante cose potevano essere fatte meglio, tanti investimenti potevano posticiparsi, ma quegli obiettivi e quelle intenzioni non li cambierei. Tutto troppo facile con il senno del poi''. "IL MIO SOGNO E' ANCHE QUELLO DEI NUOVI DIRIGENTI" -"Giorgio Lugaresi ed il gruppo di persone che da domani condurranno la società sono ben consapevoli di questo perché essi stessi sono parte di questa realtà e di questa storia. Sono certo che il mio sogno è anche il loro - ha concluso Campedelli - e che questa nuova avventura lascerà il segno nella storia di questa società".
                
 