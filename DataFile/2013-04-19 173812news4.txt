Coppa Italia Primavera alla Juve, Napoli ko ai supplementari - Repubblica.it 

NAPOLI - La Juventus è un rullo compressore e non lascia le briciole agli avversari neanche con la Primavera. I bianconeri si aggiudicano la Coppa Italia espugnando il San Paolo al secondo tempo supplementare con un perentorio 2-1 ai danni del Napoli. Lo spot - però - non è dei migliori per il calcio italiano giovanile. L'eterna rivalità tra le due squadre non giustifica certi atteggiamenti. Sotto accusa le esultanze dei bianconeri. Dopo il rigore del momentaneo 1-0, Padovan zittisce i 30mila di Fuorigrotta e viene rimproverato platealmente dal suo allenatore, quel Marco Baroni che regalò al Napoli il secondo scudetto con il gol di testa alla Lazio. Al 2-1 di Mattiello - espulso pure lui nel finale per doppia ammonizione - Gerbaudo viene punito con il rosso diretto dall'arbitro Sala per i gestacci nei confronti del pubblico. Il nervosismo (eccessivo) si placa solo al fischio finale, quando gli animi si stemperano.I bianconeri festeggiano: la vittoria premia l'intensità e la determinazione di una squadra che è riuscita a ribaltare l'1-1 dell'andata con una prestazione di livello. Dopo un primo tempo senza particolari sussulti, la partita si accende nella ripresa: Celiento atterra Beltrame in area al 12'. L'arbitro non ha dubbi e concede il rigore: Padovan trasforma. Il Napoli reagisce e trova il pareggio al 41' con Novothny: il bomber ungherese allunga la partita. Il suo guizzo vale i supplementari. Poi ci pensa Mattiello a regalare il trofeo alla Juve. Il forcing del Napoli non basta. Finisce così.   Per l'ad bianconero Marotta si tratta di "un successo straordinario, il coronamento di un percorso iniziato tre anni or sono e che ha già visto i nostri ragazzi protagonisti".  
                
 