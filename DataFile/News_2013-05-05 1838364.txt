Catania-Siena 3-0: Bergessio spinge i toscani verso la B, record di punti per gli etnei - Repubblica.it
      
      Una tripletta del centravanti argentino affossa la squadra di Iachini, rimasta in dieci prima dell'intervallo per l'espulsione di Felipe e ormai avviata alla retrocessione. I siciliani tornano a vincere dopo 50 giorni e migliorano il primato in A, ottenuto l'anno scorso con Montella in panchina
      
       di GIANLUCA STROCCHI
      



       CATANIA
      
      - Una domenica indimenticabile per Gonzalo Bergessio e per il Catania, ma anche (per motivi diversi però) per il Siena. Il 3-0 del 'Massimino', firmato da una tripletta del centravanti argentino che sale così a 12 centri personali in campionato, consente infatti al club siciliano di migliorare il record di punti in serie A: i rosso azzurri volano a quota 51, tre in più dei 48 punti ottenuti nel campionato scorso con Vincenzo Montella in panchina. E non è finita perché al termine mancano ancora tre giornate, nelle quali la truppa guidata da Rolando Maran può ulteriormente rimpinguare il bottino.
      

       SIENA, UN ALTRO PESANTE KO CHE SA DI RESA
      
      - E' invece quasi finita la rincorsa alla salvezza della formazione toscana: anche se la matematica ancora non li condanna, il terzo ko di fila (dopo quello interno con il Chievo e il 4-0 incassato a Roma) porta sull'orlo del baratro i bianconeri, sempre più distanti dalle rivali in lotta per la permanenza in categoria e attesi poi fra l'altro da un calendario terribile da qui alla fine. Giuseppe Iachini aveva chiesto ai suoi di cancellare il rovescio dell'Olimpico e di ripartire in Sicilia, ma non è stato così: il Siena è incappato in un altro pesante stop, che praticamente cancella le residue speranze di coronare con un'impresa una stagione partita ad handicap, vissuta sempre a inseguire.
      
       BERGESSIO SBLOCCA LA GARA DOPO UN QUARTO D'ORA
      
      - La partita si è messa in salita dopo neppure un quarto
      

      d'ora per i toscani, orfani nell'occasione del capitano Vergassola per squalifica, il tempo necessario a Bergessio (che poco prima aveva fatto le prove generali, sventate da Pegolo) per sbloccare il match: assist di Castro e preciso diagonale basso nell'angolo opposto. Il vantaggio dà tranquillità ai padroni di casa, che non vincevano dallo scorso 16 marzo (3-1 contro l'Udinese), consentendo loro di gestire il possesso palla, mentre reagisce con orgoglio, fa la partita ma manca di peso in avanti, dove Emeghara non è supportato a dovere e la coppia di trequartisti Rosina-Sestu non incide.
      

       FELIPE ESPULSO, TOSCANI IN 10 PRIMA DEL RIPOSO
      
      - A complicare ulteriormente le cose per il Siena, già prima dell'intervallo, l'espulsione di Felipe, che cadendo al limite ferma con una mano il pallone impedendo a Barrientos di presentarsi solo davanti al portiere: Banti opta per il rosso diretto e squadra di Iachini con un uomo in meno per tutta la ripresa. Seconda frazione che si apre con la rete annullata a Castro per un controllo di braccio, ma subito dopo è valida invece la segnatura di Bergessio, che servito da Izco controlla all'altezza del dischetto e di sinistro non lascia scampo a Pegolo.
      
       'MASSIMINO' IN FESTA: BERGESSIO TRIS E RECORD DI PUNTI
      
      - Iachini tenta un paio di cambi, ma ormai cambiare l'inerzia del match è impossibile. E così poco oltre metà tempo arriva il tris, firmato ancora una volta da Bergessio (partito probabilmente in fuorigioco, questione di millimetri) per una tripletta da raccontare un giorno ai nipotini, mostrando il pallone dell'impresa e la maglietta, magari rivivendo anche una standing ovation da brividi al momento del cambio che gli concede Maran. A mettere in cassaforte il 3-0 ci pensa poi Frison, che nega il gol della bandiera ai toscani, costretti a uscire dal campo a testa bassa. Già, consapevoli che la salvezza sta sfumando, mentre il pubblico siciliano festeggia i propri beniamini, per un'annata da squadra rivelazione.
      
       Catania-Siena 3-0
      
      (1-0)
      
       CATANIA
      
      (4-2-3-1): Frison; Alvarez (40' pt Potenza), Rolin, Spolli, Capuano; Biagianti, Lodi; Barrientos, Izco, Castro (30' st Gomez); Bergessio (29' st Cani ). (29 Terracciano, 34 Messina, 6 Legrottaglie, 26 Keko, 4 Almiron, 30 Salifu, 24 Ricchiuti, 35 Doukara). All.: Maran.
      
       SIENA
      
      (3-4-2-1): Pegolo; Teixeira, Paci, Felipe; Angelo, Calello, Della Rocca (34' st Verre), Rubin; Rosina (24' Bogdani), Sestu (12' st Mannini); Emeghara (12 Farelli, 17 Belmonte, 87 Grillo, 88 Terlizzi, 19 Terzi, 36 Bolzoni, 23 Agra, 91 Reginaldo, 99 Pozzi). All.: Iachini.
      
       Arbitro
      
      : Banti di Livorno
      
       Reti
      
      : nel pt 14' Bergessio (C); nel st 7' e 26' Bergessio (C).
      
       Espulso
      
      : Felipe al 42' pt per aver interrotto chiara occasione da rete.
      
       Ammoniti
      
      : Spolli (C ) per gioco falloso, Emeghara (S) per simulazione.
      
       Angoli
      
      : 5-2 per il Siena.
      
       Recupero
      
      : 1' e 2'.
      
       Spettatori
      
      : paganti 4.115, abbonati 8.992, incasso 23.720 euro.
      
