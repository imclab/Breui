Real Madrid, Pepe attacca Mou: "Più rispetto per Casillas" - Repubblica.it
      
      Ormai è guerra aperta tra i giocatori e il tecnico portoghese. Ad alzare la voce questa volta è uno dei fedelissimi dello Special One. "Iker è un'istituzione e deve sapere che i giocatori sono con lui. Non è lui il male di tutto e dobbiamo fargli sentire il nostro affetto. Il mister ha sbagliato"
      
     


       MADRID -
      
      La Liga svanita nel giro di pochi mesi, la mancata qualificazione alla finale di Champions e le scelte discutibili in chiave formazione del proprio allenatore stanno facendo scoppiare la polveriera Real. Se poi a criticare l'operato di Josè Mourinho è uno dei suoi fedelissimi, il difensore portoghese Pepe, allora è evidente a tutti che l'avventura dello Special One, non tanto "Special" in questa stagione, è giunta al termine. La decisione di tenere in panchina a lungo tempo Iker Casillas, capitano delle Merengues e tra i simboli della spagna calcistica, non è andata giù ai senatori. "Bisogna avere un po' più di rispetto per Iker. Le dichiarazioni del mister non sono state le più appropriate. Iker è un'istituzione del Real Madrid e della Spagna e deve sapere che i giocatori sono con lui", ha tuonato il difensore lusitano.
      
       LA SQUADRA CON CASILLAS -
      
      "Iker è un giocatore importante per noi - continua Pepe - e c'è ancora un titolo importante in palio (la finale di coppa del Re, ndr). Non bisogna sottovalutare nessuno e serve rispetto per Iker che ha sempre dato tanto. Non è lui il male di tutto e dobbiamo fargli sentire il nostro affetto. Iker è un simbolo e il capitano del Real Madrid". Ieri Mourinho è stato fischiato dai tifosi del Bernabeu quando lo speaker ha annunciato il suo nome prima della partita contro il Valladolid, poi vinta per 4-3 dai 'blancos'. Dopo l'eliminazione dalla Champions League
      

      per mano del Borussia Dortmund, Mourinho ha lasciato intendere che il matrimonio con il Real Madrid volge ormai al termine. "Vado dove mi amano", aveva detto lo Special One che aveva poi attaccato a più riprese Casillas. "In questi tre anni ho un rimpianto: avrei dovuto portare due anni fa Diego Lopez al Real. Iker? E' un problema quando pensi di essere al di sopra degli altri giocatori".
     
