Champions, Messi ci sarà. Heynckes: "Il Barcellona non è solo lui" - Repubblica.it 

MONACO DI BAVIERA  -  Cresce l'attesa a Monaco di Baviera per la semifinale d'andata di Champions League tra il Bayern e il Barcellona, che vedrà scendere in campo Leo Messi, in dubbio negli ultimi giorni. Dal canto suo, il tecnico bavarese Jupp Heynckes, non dimentica che il Barça non ha solo l'argentino tra le frecce al proprio arco: "Il Barcellona ha dominato il calcio europeo nelle ultime stagioni - sottolinea Heynckes nella conferenza stampa della vigilia - La sua filosofia è unica, Messi si allena normalmente e credo che domani giocherà dall'inizio, ma il Barça gioca a un livello molto alto: è più di Messi, è una grande squadra".HEYNCKES: "NON MI SERVE L'AIUTO DI GUARDIOLA" - In casa Bayern, il leitmotiv della vigilia ha riguardato Pep Guardiola, successore annunciato di Heynckes ed ex di lusso del Barça, con il quale ha conquistato il mondo da giocatore prima e da allenatore poi: "Da parte mia c'è il massimo rispetto per Guardiola, e il nostro rapporto è ottimo - precisa l'attuale tecnico del Bayern - nonostante ciò, per questa partita non ho bisogno del suo aiuto, perché conosco il calcio spagnolo e il Barcellona davvero molto bene. Ci prepareremo nel modo più accurato possibile, mettendo sempre l'accento sul lavoro di squadra, la nostra principale qualità".LAHM: "ABBIAMO LE NOSTRE CHANCES" - "Il Barcellona è stato l'undici da battere nelle   ultime stagioni, ne siamo ben consci  -  riconosce il capitano dei bavaresi, Philipp Lahm - anche noi però abbiamo le nostre possibilità, e domani vogliamo vincere. In squadra ci sono grandi giocatori che sanno cosa devono fare, per noi sarà molto importante ottenere un risultato positivo in casa. Sono contento di essere in semifinale, ora tocca a noi fare il passo successivo e centrare la finale. La forza dei nostri avversari ci interessa relativamente: ovviamente senza Messi sono più deboli, lo abbiamo visto contro il PSG, quindi speriamo che domani non giochi".ROURA: "SARA' FINALE ANTICIPATA" - Dal canto suo, Jordi Roura ragiona sul doppio confronto, augurandosi di non prendere gol e di riuscire a segnare all'Allianz Arena: "Non prendere gol e segnare sarebbe il massimo, una cosa però è il volere, un'altra la realtà del campo  -  riconosce il viceallenatore del Barcellona  -  segnare, però, è molto importante, soprattutto in trasferta. Domani sarà una partita aperta e la sfida si deciderà solo alla fine. È una finale anticipata? Sì, se si pensa che loro sono già campioni e noi siamo sulla buona strada e cercheremo di vincere nelle prossime giornate. Hanno giocato tante semifinali e finali e questo dimostra la forza delle due formazioni"XAVI: "MESSI CI SARA' E SARA' AL 100%" - A rassicurare sulle condizioni di Leo Messi, e sulla sua presenza in campo, ci pensa Xavi: "Messi vuole giocare sempre per dimostrare sempre di essere il migliore, e ce la fa  -  garantisce il centrocampista blaugrana  -  lui ci sarà ed è fondamentale per noi: sarà al cento per cento. Il Bayern è la squadra più in forma d'Europa, li troveremo euforici per lo scudetto già vinto. Noi siamo entusiasti di giocare contro una squadra così e opporremo le nostre migliori armi, il possesso palla ed il gioco, in cui il Bayern ci assomiglia un po'. Il nostro punto di riferimento in Europa è la partita di ritorno contro il Milan: abbiamo avuto un altissimo ritmo di gioco, la palla ha circolato tanto e in difesa siamo stati molto attenti. In quella circostanza abbiamo dominato i rossoneri".
                
 