Champions, è Spagna-Germania: Bayern-Barcellona e Real-Dortmund in semifinale - Repubblica.it 

NYON - Derby evitati e Spagna contro Germania in semifinale di Champions League. L'urna di Nyon sistema il Barcellona da una parte del tabellone e il Real Madrid dall'altra. Il Barcellona, alla sesta semifinale consecutiva, pesca il Bayern Monaco (due finali nelle ultime tre edizioni), il Real Madrid (che va a caccia della decima Champions) trova l'altra tedesca in corsa, il Borussia Dortmund. In Germania le gare di andata. Il 23 aprile Bayern-Barcellona, il giorno dopo Borussia-Real. Gare di ritorno: il 30 aprile Real-Borussia, il primo maggio Barcellona-Bayern. Chi passa ha un volo prenotato per la finale del 25 maggio a Londra.Il Bayern, che nei quarti si è sbarazzato della Juve, trova sulla strada verso la finale un'altra spagnola. Lo scorso anno i freschi campioni di Germania eliminarono ai rigori il Real Madrid prima di arrendersi al Chelsea, stavolta se la vedranno con un Barcellona che non ha impressionato contro il Psg (avanti con due pareggi) ma che resta comunque la grande favorita. Sarà una partita speciale per Pep Guardiola, alla guida del Barcellona fino alla scorsa stagione, due Champions in blaugrana e dalla prossima estate nuovo allenatore del Bayern.Bayern e Barcellona si sono affrontati nei quarti già nel 2009, nell'edizione che diede il via al ciclo blaugrana: 4-0 in Spagna (doppietta di Messi e reti di Etòo ed Henry) e 1-1 in Germania.Real Madrid e Borussia si ritrovano in semifinale dopo il doppio confronto nella fase a gironi vinto nettamente dalla squadra guidata da Jurgen Klopp   (vittoria in casa, pari al Bernabeu) arrivata in semifinale con una clamorosa rimonta ai danni del Malaga (da 1-2 a 3-2 nel recupero). Più facile, anche se con qualche rischio di troppo, il successo del Real ai danni del Galatasaray (3-0 all'andata, 3-2 al ritorno).  EUROPA LEAGUE - Fenerbahce-Benfica e Basilea-Chelsea le semifinali di Europa League. I turchi del Fenerbahce, che nei quarti hanno eliminato la Lazio, giocheranno in casa la prima sfida il 25 aprile. Gli svizzeri del Basilea affronteranno in casa la prima sfida, sempre del 25 aprile. Gare di ritorno per il 2 maggio. Il 15 maggio la finale ad Amsterdam. 
                
 