Serie A, resta la sfida Milan-Napoli - Repubblica.it 

ROMA - Gli amanti dei finali a sorpresa possono anche cambiare canale. Perché lo spettacolo in onda su tele serie A ha un epilogo già scontato: a un mese dall'epilogo, il campionato italiano fa già i conti su quando e come la Juventus festeggerà il suo scudetto numero 29 (o 31 per i "nostalgici"). Ad appassionare gli spettatori restano allora soltanto le lotte intestine di una classifica forse irrimediabilmente divisa tra chi, convinto di centrare il podio, spera nel secondo posto. E poi tra quel ricchissimo stuolo di mezzo impegnato ad arrampicarsi fino a un posto nell'Europa minore, e tra quei pochi ancora alla ricerca di una salvezza disperata. Poi tanti, troppi in corsa solo nominalmente. Ma destinati ad annoiarsi da qui alla fine.  CORSA CHAMPIONS: SFIDA A DUE, MA OCCHIO ALL'OUTSIDER - Meglio andare con ordine, però. Perché se i giochi scudetto sembrano fatti grazie agli 11 punti di vantaggio della Juventus, il Napoli  -  inseguitore arresosi troppo presto per poter davvero spaventare Antonio Conte  -  dovrà guardarsi nelle 6 gare che mancano al traguardo del 19 maggio dal tentativo del Milan di soffiare a Mazzarri il secondo posto. Sospesi a metà strada tra la piazza d'onore e il purgatorio dell'Europa League (entrambi distanti 4 punti), i rossoneri ambiscono a evitare i preliminari di Champions League che toccano al terzo in classifica. Perché comparire nel tabellone principale della coppa garantisce entrate economiche fondamentali, e essere certi di   farne parte già prima dell'estate consente di pianificare spese sul mercato altrimenti impossibili. Lo sa anche il Napoli, che  -  certo di fare la Champions  -  ha vissuto come una vittoria il pari di domenica a San Siro che ha tenuto la banda di Allegri a distanza di sicurezza. Ma occhio alla possibile outsider. EUROPA LEAGUE: IL DERBY IN FINALE ALLUNGA LA CLASSIFICA  -  Già, perché c'è anche la Fiorentina, distante 4 punti dal terzo posto del Milan e  -  per ammissione dello stesso Montella  -  alla ricerca di un posto Champions che anticiperebbe almeno di 12 mesi i programmi di rilancio internazionale della proprietà Viola. Che, in caso contrario, potrebbe comunque accontentarsi di un posto in Europa League: arbitro della volata Champions sarà inevitabilmente la Roma, avversaria nelle ultime 4 giornate di tutte e tre le squadre in corsa, in ordine (dal basso) di classifica: i viola alla quartultima, poi Milan e Napoli nelle ultime due. Ma l'esito dei tre confronti, oltre a decidere la griglia dei primi tre posti, sarà determinante anche per l'Europa League, che vede in corsa oltre ai viola e ai giallorossi, anche Lazio (appaiata a Totti e compagni) e Inter (un gradino sotto). I posti per l'Europa minore sono soltanto due, ma il derby Roma-Lazio in finale di coppa Italia, apre una possibilità ulteriore: nel caso in cui la vincente fosse già qualificata in Europa League, non sarebbe l'altra finalista ad accedervi, ma la sesta in campionato. Se il campionato finisse oggi, per capirci, sia Roma che Lazio sarebbero certe di giocarla (fuori l'Inter), con l'unica differenza che la vincente del trofeo nazionale non disputerebbe turni preliminari. Anche Udinese e Catania, lontane rispettivamente 3 e 4 punti dal sesto posto, possono allora sperare ancora in un piazzamento last minute.  SALVEZZA, LOTTA A 3: IL CALENDARIO PREMIA IL GENOA? - Sotto di loro, una costellazione di sette squadre destinate a fare da spettatrici o quasi da qui alla fine: Cagliari e Parma, Bologna e Atalanta, Sampdoria e Torino, anche il Chievo, restano a distanza di sicurezza dall'inferno che si scatenerà agli ultimissimi posti. Genoa, Palermo e Siena: chi troverà i punti necessari a restare aggrappato alla barca della serie A? E pensare che i giochi potrebbero essere virtualmente già fatti: non fosse per la penalizzazione di 6 punti il Siena avrebbe otto lunghezze di vantaggio sulla zona retrocessione. Così invece deve accontentarsi del risicatissimo margine di due (30 contro 28) sulle quasi-grandi precipitate all'inferno. Con distacchi tanto ridotti la differenza può farla il calendario: da brividi quello del Palermo, che affronterà subito il Catania in trasferta, poi Inter, Juventus (a Torino), Udinese, e Fiorentina (a Firenze), per chiudere con il Parma al Barbera. Non può sorridere neanche il Siena, che dopo il Chievo avrà due trasferte in fila con Roma e Catania, poi il derby con la Fiorentina, Napoli (al San Paolo) e Milan. Favoritissimo allora il Genoa, che giocherà contro Atalanta e Chievo, Pescara e Torino, Inter e Bologna: sulla carta, ed eccetto i nerazzurri, nessuna delle avversarie dei liguri ha nulla da chiedere a questa stagione. Neanche il Pescara, non ancora condannato dall'aritmetica, ma già impegnato a costruire una squadra per la prossima stagione. In serie B.  
                
 