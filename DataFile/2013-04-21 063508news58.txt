Golf, Augusta Masters: in due al comando, polemiche su Woods - Repubblica.it 

AUGUSTA - Cambio della guarda e polemiche hanno caratterizzato la terza giornata del 77° Masters Tournament, primo major stagionale che si conclude con la disputa del quarto giro sul percorso dell'Augusta National (par 72), ad Augusta in Georgia. Sono nuovi leader con 209 (-7) colpi Brandt Snedeker (70 70 69) e l'argentino Angel Cabrera (71 69 69), che precedono tre australiani: Adam Scott, terzo con 210 ( -6), Marc Leishman e Jason Day, quarti con 211 (-5). Al sesto posto con 212 (-4) Matt Kuchar e al settimo con 213 (-3) il sudafricano Tim Clarke e Tiger Woods (70 73 70).Le polemiche si sono scatenate attorno a una decisione che ha riguardato il numero uno mondiale, penalizzato di due colpi per droppaggio irregolare. L'episodio è accaduto alla buca 15 del secondo giro, ma era rimasto sconosciuto fino a quando lo stesso Woods ha dichiarato in conferenza stampa di aver droppato, dopo aver mandato una palla in acqua, in posizione leggermente diversa dalla dovuta.In realtà la commissione preposta aveva analizzato, su denuncia di un telespettatore, il filmato del droppaggio, mentre Woods era sulla buca 18, ma non aveva trovato niente di irregolare. Poi dopo l'ammissione di Tiger è iniziata una nuova l'indagine e nella mattinata che ha preceduto la partenza del terzo giro è stata notificata al giocatore la penalità di due colpi. Non è scattata la squalifica per firma di uno score non corretto in base all'articolo 33-7/4.5, modificato nel 2011, che prevede questa soluzione se un concorrente è   inconsapevole dell'infrazione commessa. Si sono immediatamente formati due partiti, innocentisti e colpevolisti, e sul web se ne sono viste e lette di tutti i colori compreso l'invito a Woods di ritirarsi.L'americano, dopo aver passato la mattinata a seguire l'evolversi della vicenda, almeno nella prima parte del percorso è apparso piuttosto nervoso, tanto che è passato un colpo sopra par alla buca 11 (due birdie, tre bogey), per poi riprendersi con tre birdie in quattro buche e mantenere vive con un 70 (-2) le speranze di aggiudicarsi il quinto Masters, che porterebbe a 15 i suoi titoli major.Scorrendo la classifica hanno chance, sia pure modeste, anche Rickie Flower, Steve Stricker, Jim Furyk, l'inglese Lee Westwood e il tedesco Bernhard Langer, 56 anni e due successi in questo torneo (1985 e 1993). Tutti, però, hanno un freno o nell'irregolarità degli score o in una eccessiva regolarità attorno al par. Obiettivi limitati a una eventuale posizione tra i top ten per lo spagnolo Sergio Garcia, 14° con 215 (-1), per Jason Dufner, per Fred Couples e per l'inglese Justin Rose, 18.i con 216 (par).Navigano a metà graduatoria il sudafricano Ernie Els e l'inglese Luke Donald, 28.i con 218 (+2), il fijano Vijay Sing, 38° con 220 (+4), il tedesco Martin Kaymer e il nordirlandese Rory McIlroy, 44.i con 221 (+5). Quest'ultimo, numero due mondiale, dopo due buoni turni è affondato con un 79 (+7) e uno score altrettanto pesante (77, +5) ha lasciato quasi in coda Phil Mickelson, 56° con 224 (+8). Il 14enne cinese Tianlang Guan è al 59° posto con 225 (+9), anch'egli dopo un 77, ma con la soddisfazione di aver tolto a Matteo Manassero i primati (stabiliti nel 2010) di giocatore più giovane a partecipare al major e più giovane ad aver superato il taglio.
                
 