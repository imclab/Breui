America's Cup, a Napoli la festa della vela: 500 mila sul lungomare, affari per 40 milioni - Repubblica.it 

NAPOLI - Il lungomare di via Caracciolo è uno splendido (e naturale) stadio del mare. Le formula Uno della grande vela si inseguono sotto lo sguardo ammirato ed entusiasta di un pubblico numeroso e, per tradizione, assolutamente competente. Gli allenamenti si susseguono in uno scenario unico, esaltato da un sole estivo più che primaverile. Magie della Coppa America che sbarca per il secondo anno consecutivo a Napoli con i suoi catamarani, la sua scenografia colorata e vivace, gli assi del vento.Ma le World Series arrivano in città in un momento decisamente difficile. Due eventi hanno turbato le settimane di avvicinamento all'evento. Diversi tra loro. Il crollo da film hollywoodiano di uno storico edificio alla Riviera di Chiaia e il rogo doloso che ha distrutto Città della Scienza. Il primo accadimento, in particolare, ha costretto la macchina organizzativa a mettere in piedi un contestatissimo piano traffico per consentire lo svolgimento delle gare senza l'incompatibile presenza della caotica mobilità partenopea. Il secondo episodio negativo ha incupito l'atmosfera e, ovviamente, preoccupato. Alle Formula Uno della grande vela, quindi, spetta un compito in più: rasserenare gli animi e portare qui il vento dell'ottimismo.    I primi ad arrivare sono stati i velisti di Luna Rossa che puntano, dichiaratamente, a cogliere il bis della - per certi versi - inattesa vittoria dello scorso anno. Il trimmer di Piranha, napoletano di Chiaia, esalta le condizioni attuali: "Fantastiche - spiega   Pierluigi De Felice - ovvio che tutti i team vogliano provare prima delle gare la realtà di un campo di regate che resterà così sino a sabato e che ci  consentirà di navigare con 8-12 nodi di vento. Domenica invece il tempo dovrebbe  cambiare lasciando spazio ad un vento più teso da nord-ovest, ma che bello giocare in casa!".Nove squadre a contendersi la vittoria: gli americani di Oracle, gli svedesi di Artemis, gli inglesi di JP Morgan Bar, i francesi del team Energy, l'Emirates Team con New Zealand, il China Team (che riscuote grande curiosità nel Golfo), gli austriaci di Hs Racing, Luna Rossa con Swordfish e Piranha. Nove equipaggi ma quattro che sembrano essere davanti a tutti: Piranha e Swordfish per Luna Rossa (che gareggia per il blasonato e aristocratico club palermitano del Circolo della Vela Sicilia), New Zealand, Oracle. E tra i tanti artisti del mare occhio a Max Sirena, Chris Draper, Dean Barker, Ben Anisile, Tom Slingsby.  Sport, ma anche concerti, feste e mondanità, immancabile contorno dell'America's Cup. Bello il Village sul lungomare, affollatissimo sin dai primi giorni dove puoi incontrare anche i fan giunti da altri luoghi (secondo Federalberghi è come se fosse una seconda Pasqua, turisticamente parlando, con gli hotel pieni all'ottanta per cento). Difficile, come sempre in questi casi, fare una stima esatta di spese e incassi. Di certo, dicono gli esperti, la Coppa America a Napoli, il suo impatto economico diretto e indiretto, muoverà poco meno di 40 milioni di euro. Più facile prevedere l'entusiasmo del pubblico che quest'anno potrebbe superare il mezzo milione di appassionati che si riversò sul lungomare nell'edizione scorsa. La prima giornata di gare ufficiali sarà giovedì. L'ultima, domenica. Diretta televisiva su Raisport Uno ogni giorno (sabato anche su Rai Due). Accreditati 350 giornalisti da ogni parte del mondo e ben settanta televisioni. Numeri che danno il senso della qualità dell'evento. Che, a differenza del 2012, dove il tempo non fu buon alleato della Coppa America, questa volta sarà illuminato dal sole del Sud. E non è poco.Ci siamo, dunque: World Series nell'azzurro del mare di una città in difficoltà che sa sempre rialzarsi e sorprendere con i suoi effetti speciali. Buona Coppa America a tutti.g.marino@repubblica.itTwitter:@jmarino63

 