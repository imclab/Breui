Volley, serie A1: Trento è la prima finalista - Repubblica.it 

TRENTO - L'Itas Diatec Trentino è la prima finalista scudetto del campionato di volley. I campioni del mondo piegano 3-0 (25-20, 25-18, 25-22) la Bre Banca Cuneo in un'ora e venti minuti di gioco nella terza gara della serie. La squadra dolomitica approda all'ultimo atto della stagione, per la sesta volta di fila (risultato raggiunto in passato solo da Treviso e Modena), al termine di un playoff senza macchia costellato solo da successi. Dopo la vittoria al tie break in gara due a Cuneo, la squadra allenata da Stoytchev spinge sull'acceleratore per raggiungere in fretta la finale e aspettare così di conoscere il nome dell'avversario tra Piacenza e Macerata. La Bre Banca, invece, paga il fattore psicologico per aver sprecato la ghiotta occasione in casa e non trova mai continuità e un gioco accettabile. La squadra guidata in panchina da Roberto Piazza chiude una stagione particolare e difficile con una finale di Champions league persa di poco, un quarto posto in classifica nella regular season e l'addio ai playoff in semifinale. Il periodo più buio a dicembre con una serie di sconfitte in campionato e l'assenza dalla final four di Coppa Italia. Immediata la contestazione dei tifosi che non risparmia nessuno. Ora il futuro è tutto da scrivere con giocatori in partenza e situazioni da chiarire. Per quanto riguarda gara tre della semifinale la vittoria dei padroni di casa è limpida costruita con una grande pressione al servizio e da un buon 65 per cento in attacco contro il 52 della formazione ospite. I piemontesi   faticano in ricezione e ne risente anche la fase offensiva. Nella sfida tra i singoli spicca l'ottima serata di Birarelli autore di 11 punti coadiuvato dai bomber Stokr (12 punti) e Kaziyski (13 punti). In casa biancoblù non è efficace la scelta di partite con Sokolov (11 punti) al centro. Il giocatore bulgaro quando fa l'opposto riesce a incidere sul match. A tenere a galla i vice campioni d'Europa soprattutto Wijsmans autore di 13 punti e a tratti Ngapeth (11 punti).Parte bene Trento che si aggiudica il primo set con una grande pressione al servizio. Tre ace di Kaziyski e uno di Juantorena fanno pendere l'ago della bilancia dalla parte dei padroni di casa. In attacco la squadra allenata da Radostin Stoytchev gioca meglio, con i soliti Kaziyski e Stokr, e mette in difficoltà gli avversari. Cuneo soffre in ricezione e il regista Grbic fatica a ricostruire il gioco offensivo. Il set si chiude con Trento in crescita. L'Itas non rallenta, ha fretta di chiudere il match e approdare in finale. I dolomitici sono in buona serata con Stokr trascinatore in fase offensiva. Poi il muro di Birarelli dà il colpo di grazia ai piemontesi. L'Itas è in palla: attacca con circa il 74 per cento di positività. Cuneo, intanto, si aggrappa, in questo parziale, alle giocate di capitan Wijsmans e non trova la solita vena di Sokolov. Grbic allora prova con qualche giocata in primo tempo al centro ma la situazione non cambia. A vincere il set è sempre Trento. Il terzo parziale è un monologo trentino, nonostante Piazza scelga di cambiare modulo, tornando a quello tradizionale con Rossi centrale e Sokolov opposto. Cuneo, però, ha il merito di non perdere la bussola e con Wijsmans prima e Ngapeth poi rientra in partita. Ma ci pensano Stokr e il centrale Djuric a riallargare il margine. Dopo aver annullato, con grande generosità tre palle match, Kaziyski manda in finale per la sesta volta i suoi con un mani-out.                                                                    Semifinale Gara Tre. Lube Macerata-Copra Elior Piacenza 2-3 Itas Diatec Trentino-Bre Banca Cuneo 3-0.Gara quattro. Mercoledì ore 20.30 Copra Elior Piacenza-Lube MacerataLe partite verranno trasmesse in diretta da RaiSport 1.ITAS DIATEC TRENTINO: Kaziyski 13, Sintini, Birarelli 11, Juantorena 8, Vieira De Oliveira 1, Lanza, Djuric 9, Colaci (L), Stokr 12, Bari (L), Burgsthaler.Non entrati: Uchikov, Chrtiansky Jr.Allenatore: Stoytchev.BRE BANCA LANNUTTI CUNEO: Antonov 4, Ngapeth 11, De Pandis (L), Wijsmans 13, Kohut 7, Grbic 1, Della Lunga, Sokolov 11, Rossi 2.Non entrati: Marchisio, Galliani, Abdelaziz.Allenatore: Piazza.ARBITRI: Cipolla e Gnani.NOTE: spettatori 4.030, incasso 59.360 euro. Parziali: 25-20, 25-18, 25-22. Durata set: 26', 26', 28' per un totale di un'ora e 20 minuti. 
                
 