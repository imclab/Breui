Napoli, De Laurentiis: "Io e Mazzarri diversi, ma lo voglio ancora con me" - Repubblica.it 

NAPOLI - "Mazzarri? Dipendesse da me proporrei anche un triennale. Ci conosciamo bene, siamo due persone per bene ma concepiamo il calcio in maniera diversa: io sono nuovo, lui è il calcio e si porta dietro la cultura del passato. Lui mi dice 'presidente mi dica che non vuole vincere lo scudetto ed allora facciamo una squadra di giovani', ma ora col Borussia Dortmund chissà che non cambi idea anche lui". Così il presidente del Napoli, Aurelio De Laurentiis a Radio Deejay. Il numero azzurro poi parla delle squadre del momento, le tedesche Borussia Dortmund e Bayern Monaco che stanno dominando la scena europea: "Ci sono due tendenze. Il Borussia adotta un pò la mia stessa filosofia, insegna che i campioni è meglio crearseli in casa. Ma serve pazienza. Il Bayern invece prende il meglio che può, lo usa e poi dopo due-tre anni cambia perchè punta ad essere il numero uno ogni anno. A tal proposito c'è necessità di una uniformità a livello legislativo: ci sono troppe differenze tra Germania, Spagna, Francia, Inghilterra e Italia". Infine, l'idea che riguarda i format europei: "La Champions League porta soldi, l'Europa League invece costa soldi. E' una competizione che va cancellata, non interessa ai media, non porta un ritorno economico per i club ma piuttosto rovina i campionati nazionali perchè le squadre giocando su due fronti perdono qualcosa a livello nazionale. Io credo che bisogna assolutamente ampliare la Champions, magari portandoci   sei-sette squadre dalle Nazioni più importanti".
                
 