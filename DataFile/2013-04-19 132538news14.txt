Fallimento Inter, da Strama al medico tutti sotto processo - Repubblica.it 

MILANO  -  In casa Inter siamo alle battute finali. Dopo l'eliminazione dalla coppa Italia c'è il nulla. Massimo Moratti pensa e ripensa, riflette sul domani. Sul futuro che per molti non sarà più dipinto di nerazzurro. A partire da Andrea Stramaccioni che, nonostante la cascata di infortuni, non ha convinto per alcune scelte tecniche (ultima Samuel in attacco contro il Cagliari). Il giovane allenatore voluto dal presidente per il dopo Ranieri potrebbe fare le valigie alla fine della stagione. Con lui sulla graticola anche lo staff dei preparatori diretto da Stefano Rapetti (e il medico Franco Combi) reo di una preparazione inadeguata per una squadra di 'vecchi e giovani' senza vie di mezzo. E' logico come il sole che nasce a est che Cambiasso o Milito non possono tenere il ritmo del 18enne Kovacic e che Ranocchia con i suoi 25 anni non può essere sottoposto alla stessa preparazione della vecchia guardia nerazzurra.Dati alla mano, infatti, il lavoro del responsabile dei preparatori è sfociato in una serie di stop infiniti, facendo cadere l'Inter in una situazione quasi grottesca. In tema di infortuni l'Inter certo non si risparmia. Non ultimo in ordine di tempo lo stop di Esteban Cambiasso prima della sfida di coppa Italia contro la Roma. L'argentino, sottoposto ad esami clinici, ha riportato uno scollamento intermuscolare del comparto adduttorio della gamba sinistra. Dopo di lui, ovvero poche ore fa, lo ha seguito Guarin. Il colombiano ha lasciato la seduta di allenamento in anticipo per una lesione di primo grado   al soleo della gamba destra. Per entrambi la stagione potrebbe essere terminata. Si fa dunque più folta la lista degli infortunati che comprendeve già Castellazzi, Nagatomo, Mbaye, Obi, Mudingayi, Gargano, Stankovic, Milito, Cassano, Palacio.Sul banco degli imputati anche i dirigenti di mercato. In prima battuta Marco Branca seguito da Piero Ausillio. La doppietta di Mattia Destro, ex Inter e usato come contropartita per acquistare Ranocchia, ha infastidito Moratti (che però ha dato l'ok all'operazione). Restando in attacco, un'altra operazione poco comprensibile è quella legata a Marko Livaja per avere Schelotto richiesto a gran voce da Stramaccioni. Che dopo aver sostituito Ranieri, potrebbe lasciare il posto Blanc o Spalletti. Senza dimenticare Mazzarri e Mihajlovic. Per ora non ci sono stati contatti ufficiali con alcun tecnico, ma nelle prossime ore tutto può accadere. Inizia oggi il lavoro per l'Inter del futuro.MORATTI: "STRAMA? ANALISI DIFFICILE, TROPPI INFORTUNATI" -  Massimo Moratti a distanza di un giorno dall'eliminazione, è tornato a soffermarsi sulla gara contro la Roma: "L'umore non può essere alto. Difendo il profilo di cosa potevano fare i giocatori, il primo tempo diciamo fatto bene con i resti di quello che rimane, anche psicologicamente. Questa è una squadra dove c'è un infortunato al minuto, han dato tutto quello che potevano dare. Stramaccioni? In questo momento qui posso ripetere quello che ho detto l'altro giorno, non posso fare un'analisi di una persona che ha a disposizione un terzo della squadra che poteva avere. Da rivedere la preparazione dopo tutti questi infortuni? Si, forse si. Sui nomi dei possibili sostituti di Stramaccioni: "Li scrivete voi. Nessun contatto con altri allenatori, li leggo anche io sui giornali, ma niente di più. Le parole di Leonardo? Non le ho lette credo che sia felice dov'è.Inter agli interisti, la curva ha parlato di spirito di appartenenza? Credo che quello sia più una polemica quasi personale non c'entra con il progetto della società, con tanti giovani. Non è facile farli esordire in Coppa Italia contro la Roma dopo che hanno giocato solo in Primavera e non puoi esporli a brutte figure. Siamo soddisfatti di loro, Kovacic è un esempio, Guarin un altro. E'  gente che gioca bene e ci sono anche i meno giovani che hanno retto. Conferma Strama al trenta giugno? Spero che dopo il trenta giugno sarà li a sentire cosa succede...  "Credo che quella contro Fassone fosse una polemica personale, che non c'entra con il progetto societario. Gli ho parlato oggi ma di altre cose, non dello striscione. E' una cosa che non mi ha impressionato", spiega dopo la contestazione della Curva Nord contro il direttore generale Marco Fassone, che durante il periodo passato alla Juventus si era fatto fotografare con una maglietta recante la scritta "Meglio un anno con zero tituli che una vita da ridiculi". 
                
 