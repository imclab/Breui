MotoGp, Rossi: "Austin mi piace". E Lorenzo vuole il bis: "Ma sarà più complicato" - Repubblica.it 

AUSTIN - "Austin non sarà una gara facile, ma di sicuro il podio in Qatar ci sta dando una motivazione in più. Abbiamo fatto un grande lavoro lì e possiamo andare in Usa con un pò più di certezze. Non vedo l'ora di correre". E' un Valentino Rossi molto positivo quello che si prepara al secondo appuntamento stagionale nel mondiale Moto Gp, in programma domenica prossima sul circuito texano di Austin, dopo l'ottimo secondo posto nel Gran Premio del Qatar.Nonostante la doppietta della Yamaha all'esordio, Valentino, oltre al compagno di box Lorenzo, non dimentica gli altri piloti: "I nostri avversari saranno molto forti, ma il nostro obiettivo sarà quello di portare a casa punti - spiega il campione pesarese - Sono fiducioso, mi piace molto la pista e la mia prima impressione, quando abbiamo provato lì, era che il circuito è bello. La pista è molto particolare: ci sono salite e discese e la prima zona di frenata è molto tecnica. Il rettilineo poi è molto lungo, l'ideale per i sorpassi".LORENZO: "AUSTIN PISTA COMPLICATA" - Reduce dalla vittoria al debutto nella stagione 2013 del motomondiale davanti al suo compagno di team Valentino Rossi, Jorge Lorenzo è già proiettato al Gp delle Americhe, che si disputerà domenica 21 ad Austin, in Texas: "In Qatar è stato incredibile per noi. E' stato un ottimo inizio di una stagione, davvero competitivo. E' sempre fondamentale avere un buon inizio".   Poi però avverte: "Ora dobbiamo cambiare la nostra mentalità: negli Stati Uniti troveremo un circuito completamente diversa, non solo per il layout, ma anche per l'asfalto, il clima e alcune circostanze differenti. La pista di Austin ha una lunga serie di angoli retti da affrontare in prima marcia, dove dunque serviranno una buona accelerazione e trazione. Dovremo lavorare sodo dalla prima sessione per colmare la distanza con i nostri avversari".Comunque i buoni propositi non mancano: "Resto fiducioso sulla possibilità di fare anche qui un buon risultato. Voglio vincere ad Austin e questo è la mia mentalità - conclude Lorenzo - anche se so che negli Stati Uniti sarà molto più complicato rispetto al Qatar".
                
 