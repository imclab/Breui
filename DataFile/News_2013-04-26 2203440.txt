Serie B, derby al Modena. Sassuolo rinvia la festa - Repubblica.it 

MODENA  -  Il Sassuolo fallisce il primo match-point in chiave promozione, perdendo per 2-1 nel derby contro il Modena, anticipo di lusso della 39/a giornata di Serie B. A strozzare l'urlo in gola ai tifosi sassolesi è Matteo Ardemagni, la cui doppietta rovescia l'iniziale vantaggio neroverde e fa esplodere il tifo modenese. È un risultato che sorprende, soprattutto perché il Sassuolo tiene la gara in mano per tre quarti, passa in vantaggio con Catellani e gestisce bene la situazione, fino all'uno-due decisivo della squadra di Novellino.CATELLANI ILLUDE I NEROVERDI - In avvio, i canarini sembrano tenere ben salde le redini del match, complice un Sassuolo dalle idee un po' confuse. L'ottima occasione fallita da Mazzarani, allo scadere del primo quarto di gara, sembra risvegliare gli uomini di Di Francesco, che al 34' perde Bianchi (infortunio muscolare, lo rileva Chibsah). Boakye fa suonare l'allarme in area gialloblù in un paio di circostanze, non mostrandosi abbastanza freddo al momento della conclusione; il giocatore di proprietà della Juventus, però, è decisivo al 36', quando orchestra il contropiede che conclude servendo Catellani, che fredda Colombi col destro. Quattro minuti dopo, Berardi potrebbe firmare l'allungo ma è bravo Colombi ad intercettare la sua conclusione.SASSUOLO IN A PER 39 MINUTI - La ripresa vede un Sassuolo subito in palla, voglioso di chiudere il match, ed è ancora Berardi a fallire il match-point,   sparacchiando addosso a Colombi il ghiotto assist servitogli da Missiroli. I neroverdi tengono in mano la partita, mentre gli uomini di Novellino mancano di idee e motivazioni. Alla mezz'ora, però, Ardemagni cambia volto al match. Lanciato in profondità, il centravanti canarino va giù a contatto con Terranova ma non molla, scippa il pallone al difensore sassolese, si accentra e scarica a rete col destro, battendo Pomini.ARDEMAGNI MATTATORE - Il numero 9 modenese zittisce i tifosi 'ospiti', ma subito Berardi va vicino a riportare avanti i suoi, mandando a lato di poco al termine di un'azione personale. Al 38', lo stesso Berardi difende caparbiamente palla e la dirige splendidamente verso Pavoletti, in ritardo di un soffio all'appuntamento col tap-in vincente. Allo scadere del novantesimo, si fa più amara la beffa per il Sassuolo: è ancora Ardemagni il giustiziere dei neroverdi, bravo a schiacciare a rete sul cross di Mazzarani dalla destra. Restano da giocare solo tre minuti di recupero, che non regalano ulteriori emozioni: la festa del Sassuolo, comunque, è solo rimandata. 
                
 