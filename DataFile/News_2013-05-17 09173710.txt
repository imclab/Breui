 Milan, razzismo; Boateng: "Troppo bassa la multa per la Roma"   - Repubblica.it
      
      Il trequartista rossonero torna sui brutti episodi di domenica sera: "Anche i tifosi non devono tollerare certi comportamenti. Se sentono cori razzisti, devono intervenire e bloccarli". Su Allegri: "Non può esistere Milan senza di lui"
      
       di STEFANO SCACCHI
      





       MILANO  -
      
      Stephan El Shaarawy vuole chiudere con un gol questo campionato complessivamente formidabile: nessuno ad agosto avrebbe immaginato il giovane attaccante rossonero al terzo posto della classifica marcatori alle spalle di due elementi sulla breccia da anni come Cavani e Di Natale. Una rete a Siena, all'ultima giornata, riuscirebbe anche a cancellare le sensazioni meno positive della seconda parte della stagione: solo 2 gol nel girone di ritorno dopo 14 centri nel corso dell'andata. "Sarebbe bello chiudere con un gol perché questo coronerebbe una grande stagione  -  dice l'ex genoano a Milan Channel  -  nel girone d'andata ne sono arrivati tanti, ultimamente meno. Ma sono comunque arrivate le prestazioni. Me lo ha detto anche il mister, contento dell'aiuto che ho dato alla squadra".
      
       TUTTI PER ALLEGRI -
      
      Il Faraone 92 rinnova la fiducia ad Allegri: "Siamo un bel gruppo, guidato da un grande allenatore. Spero proprio che ci ritroveremo tutti insieme al via della prossima stagione". Ancora più esplicito Kevin Prince Boateng: "Secondo me, non può esistere un Milan senza Allegri. Ha fatto un grande lavoro in questi tre anni. Deve rimanere", dice il ghanese nel corso di una conversazione con i tifosi sulla pagina ufficiale del Milan su Google+.
      
       "MULTA BASSA" -
      
      Il numero 10 rossonero difende El Shaarawy ("Non si può criticare un giocatore che ha fatto tantissimi gol e aiuta tanto la squadra anche in difesa"), spiega perché
      

      ha cercato di placare Muntari dopo il "rosso" ("Gli ho detto di rientrare negli spogliatoi e di non fare più casino") ed è tornato sui "buu" razzisti di domenica sera durante la partita con la Roma a San Siro: "Quello che è successo è davvero triste. Mi dispiace dirlo per la società e per i tifosi, ma la multa alla Roma è bassa. Io ho parlato con l'arbitro e gli ho detto se sentiva i buu: lui mi ha detto "sì" e mi ha annunciato che avrebbe sospeso la partita se li avesse sentiti ancora. Ha fatto una cosa molto coraggiosa. Secondo me, è importante combattere queste cose. Anche i tifosi non devono tollerare certi comportamenti. Se sentono cori razzisti, devono intervenire e bloccarli. Questo può servire anche per educare i bambini allo stadio". Boateng aveva ribadito lo stesso proposito anche ieri sera al momento di ricevere il premio "Gentleman contro il razzismo" nell'ambito della 18a edizione del Premio Gentleman a Milano.
      
       PROPOSTA PER BOJAN -
      
      A Milanello primo allenamento della settimana. Occhi puntati su Montolivo che cercherà di recuperare per la partita di domenica a Siena, ma senza rischiare. Oggi il regista ha svolto inizialmente un lavoro differenziato sul campo, poi è rientrato in palestra (Bonera invece ha cominciato in palestra per poi unirsi al gruppo). Dalla Spagna arrivano indiscrezioni sul futuro di Bojan. Secondo il quotidiano di Barcellona, Mundo Deportivo, il Milan avrebbe offerto 5 milioni per il riscatto dell'attaccante. Meno di quanto era stato concordato in estate al momento del passaggio del giocatore dalla Roma alla formazione rossonera: 15 milioni. Il club catalano  non ha ancora risposto: prima di farlo, si consulterà con il prodotto della sua "cantera".
      
