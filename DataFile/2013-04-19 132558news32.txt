Atletica, doping: ex olimpionico Crawford squalificato per due anni - Repubblica.it 

NEW YORK - Medaglia d'oro ai Giochi Olimpici di Atene nel 2004 nei 200 metri piani, argento quattro anni più tardi a Pechino, ora Shawn Crawford è nei guai. Lo sprinter statunitese, infatti, è stato squalificato per due anni per doping dall'Usada, l'Agenzia statunitense antidoping. Il corridore a stelle e strisce, 35 anni, ha dato tre false reperibilità nel giro di diciotto mesi, l'ultima delle quali lo scorso 17 novembre, che gli era costata una sanzione, entrata in vigore il 17 aprile. Crawford in carriera ha vinto anche un altro argento ad Atene nella 4x100 oltre a un bronzo ai Mondiali di Edmonton nel 2001 e un oro e un argento ai Mondiali indoor nel 2001 e nel 2004.  

 