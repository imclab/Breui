Genoa, Matuzalem si scusa ancora: "Non volevo far male a Krsticic" - Repubblica.it 

GENOVA - Matuzalem chiede ancora scusa a Krsticic: "Ribadisco quanto detto a caldo allo stadio, davanti ad altre persone che hanno ascoltato. Sono molto dispiaciuto per il suo infortunio - ha affermat il brasiliano del Genoa - Non era assolutamente mia intenzione fargli del male e spero con tutto me stesso che si ristabilisca nel minor tempo possibile". Il giocatore rossoblù esclude l'intenzione di far male al blucerchiato: "Parlare di volontarietà è una falsità che non può passare sotto silenzio. Come non è vero che lo abbia deriso, quando ci siamo incontrati all'esterno dello spogliatoio. Sono cose che possono capitare, come sportivamente ha ammesso l'agente di Krsticic. Durante la mia carriera ho subito tanti contrasti di gioco e, purtroppo, ne ho subito pure le conseguenze. Il mio dispiacere l'ho espresso anche davanti alle telecamere a fine partita, in campo, senza che mi fossero rivolte domande specifiche sull'episodio". Ma Matuzalem 'difende' anche i compagni di squadra: "Affermare che si sapesse già prima della partita che noi potessimo picchiare e basta è un'affermazione grave, lesiva dell'immagine della nostra squadra, delle tradizioni di un club storico come il Genoa, che tanto ha fatto per la promozione del calcio in Italia e non rispondente all'andamento della gara". Il centrocampista rossoblù rivolge poi i suoi auguri a Krsticic per "una pronta guarigione".  

 