Milan, Allegri: ''Battiamo il Catania e arriviamo terzi'' - Repubblica.it 

MILANO - ''Quella con il Catania è la partita decisiva per il terzo posto''. Massimiliano Allegri carica il Milan alla vigilia del match con i rossoblu. ''Mancano solo cinque partite, dobbiamo fare più punti possibili per centrare il terzo posto, che è un obiettivo importante. Dobbiamo sapere che nessuno regala niente, il Catania ha fatto un campionato bello e importante. Dovremo avere le motivazioni più forti di loro. Vincendo la gara resteremo davanti alla Fiorentina e con una partita in meno".  UNA GARA DECISIVA - Il tecnico rossonero spiega perché ritiene fondamentale la gara con gli etnei: ''Una vittoria, anche se mancano altre quattro gare, darebbe un importante slancio psicologico. Domenica a Torino la squadra ha fatto una buona partita. Ora ci avviciniamo all'obiettivo finale, abbiamo poche possibilità di sbagliare. La Fiorentina ne ha meno di noi. I ragazzi, però, devono essere sereni. Ci sono tutte le condizioni per centrare l'obiettivo, ma non lo faremo domani. Dovremo avere pazienza''. FUTURO? NON DECIDO IO - Sul futuro Allegri è lapidario: ''Non spetta a me decidere. Ho un contratto col Milan e ho iniziato un lavoro quest'anno. Non mi piace parlare del mio futuro: non voglio che ci si allontani dall'obiettivo finale, il terzo posto. Non ho tempo di parlare di queste cose, è troppo importante raggiungere il terzo posto e non credo sia in gioco il mio futuro in queste ultime giornate visto l'idea della società   all'inizio, ma come sempre accade, indipendentemente dalla mia volontà, le decisioni finali devono prenderle il presidente Berlusconi e Galliani''.
                
 