Lazio, Petkovic punge la società: "Serve una rosa più ampia" - Repubblica.it 

ROMA  -  Il 2-0 subito dalla Juventus ha fatto male. Non tanto per la sconfitta in sé per sé, quella ci poteva anche stare contro i campioni d'Italia in carica avviati verso il secondo titolo consecutivo, quanto più che altro per il modo in cui è arrivata. La partita contro i bianconeri ha messo in evidenza tutte le carenze della Lazio attuale: giocatori troppo usurati a causa di una rosa ridotta all'osso, mancanza di cinismo in fase offensiva, banali disattenzioni in quella difensiva e un morale che è sempre più basso. PETKOVIC: "PER COMPETERE SU PIÙ FRONTI SERVE UNA ROSA AMPIA" - Dodici punti nelle tredici gare giocate nel girone di ritorno sono davvero troppo pochi, e adesso non c'è più nemmeno il salvagente dell'Europa League, competizione da cui la squadra di Petkovic è uscita per alcune decisioni arbitrali ma anche per propri demeriti. C'è ancora in ballo la finale di Coppa Italia, ma questo resta il punto più basso della gestione del tecnico di Sarajevo, che non ha lesinato frecciatine alla società: "Non si può giocare solo con 8, 9 o 10 titolari. Per competere su due fronti bisogna avere una rosa molto ampia". Una presa di posizione importante quella dell'allenatore, che nel momento in cui sperava di poter recuperare più giocatori possibili per il rush finale, perde anche Lulic e Ledesma: per il primo si parla di una lesione tra il primo e il secondo grado al retto-femorale, mentre l'argentino è   uscito dalla gara con la Juventus per un problema al ginocchio. Sarà valutato in questi giorni. BLITZ IN BELGIO DI TARE: VISIONATI SUAREZ E KOUYATÉ  -  Intanto si avvicina anche il momento del calciomercato. In attesa di conoscere l'esito delle trattative per Felipe Anderson e Xhaka, la Lazio sta sondando varie piste per cercare di trovare nuovi giocatori sulla linea dell'instant team (ossia già pronti per una piazza calda ed esigente come quella romana) ma anche per svecchiare la rosa. Domenica scorsa il direttore sportivo Tare il segretario generale Calveri sono volati in Belgio per visionare alcuni giocatori: tra questi Matias Suarez e Cheikhou Kouyaté, entrambi di proprietà dell'Anderlecht. Un attaccante (24 anni) e un difensore (23 anni) che hanno attirato l'attenzione dei dirigenti biancocelesti. Insieme a loro nel taccuino della Lazio compare anche Innocent Emeghara, attaccante attualmente in forza al Siena. Fa parte della scuderia dei Fioranelli, gli stessi che hanno portato nella Capitale Petkovic e Lulic. 
                
 