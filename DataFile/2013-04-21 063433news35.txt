Tennis, Montecarlo: Fognini si arrende a Djokovic - Repubblica.it 

MONTECARLO - Non ce l'ha fatta Fabio Fognini nella semifinale dell'Atp Masters 1000 di Montecarlo (terra battuta, montepremi 2,9 milioni di euro). Il tennista ligure ha perso contro Novak Djokovic. Il serbo, numero 1 del mondo, si è imposto per 6-2, 6-1 e affronterà in finale lo spagnolo Rafa Nadal. Fognini, alla prima semifinale della carriera in un Masters 1000, nonostante la sconfitta ha archiviato una settimana splendida e può consolarsi con un ottimo passo avanti in classifica: da lunedì entrerà infatti nella top 25 del mondo.Rafa Nadal aveva superato nella prima semifinale il francese Jo-Wilfried Tsonga, testa di serie numero 6, per 6-3, 7-6 (3). Per il mancino di Mallorca si tratta della nona finale consecutiva nel torneo del Principato. "Visti i problemi fisici, questi risultati hanno ancor più valore", ha detto lo spagnolo, capace di complicarsi la vita contro Tsonga nel secondo set dominato fino al 5-1, 40-0. "Ero arrivato fino al 5-1 senza fare quasi nulla, Tsonga sbagliava molto. Poi, quando sembrava aver perso, ha cominciato a tirare a tutto braccio e a giocare con grande aggressività. Mi sono ritrovato a lottare", aggiunge Rafa dopo la 46a vittoria di fila a Montecarlo.  

 