Nazionale, Prandelli promuove l'Italia multietnica: "Il futuro è roseo" - Repubblica.it
      
      Il ct degli azzurri è contento della nomina come Ministri del nuovo governo di Cecile Kyenge, di origine congolese, e di Josefa Idem, tedesca di nascita e azzurra di adozione sportiva. "Certe persone ti danno un modo diverso di vedere le cose", citando l'ingresso in Nazionale di Balotelli ed El Shaarawy
      
     


       ROMA
      
      - "Questo è il futuro". Cesare Prandelli, allenatore di una nazionale multietnica, plaude alla composizione del nuovo governo che come ministri ha due 'nuovi italiani' in Cecile Kyenge, di origine congolese, e Josefa Idem, tedesca di nascita e azzurra di adozione sportiva.
      
      Il ct dell'Italia - in questi giorni in visita in Israele, insieme ad Antonio Cabrini, responsabile della nazionale italiana femminile di calcio - del resto si è più volte espresso a favore, e non solo in campo, dello 'ius soli' indicato come obiettivo anche dal presidente Giorgio Napolitano. Tema in questi giorni tornato al centro del dibattito politico.
      
      "Non dobbiamo avere paura o preoccupazioni - dice Prandelli all'Ansa - nei confronti delle persone che hanno idee e soprattutto quando si ha a che fare con persone che hanno qualità. In qualsiasi campo la qualità paga sempre". E a questo proposito cita per la nazionale l'apporto di giocatori come Mario Balotelli e Stephan El Shaarawy. "Secondo me - prosegue - danno qualcosa in più, ti arricchiscono, ti danno la possibilità di capire un modo diverso di vedere le cose. In questo modo ti apri a livello mentale e sei predisposto ad ascoltare. Cosa che spesso - conclude - invece non si fa: non si ascolta".
      


