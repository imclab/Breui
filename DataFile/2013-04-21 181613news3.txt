Napoli-Cagliari 3-2, Insigne avvicina la Champions - Repubblica.it 

NAPOLI - Il gol che può valere il ritorno del Napoli in Champions League l'ha segnato Lorenzo Insigne al quarto minuto di recupero, con una parabola da fuori area diventata vincente anche grazie all'involontaria deviazione di Perico. Ma l'indomabile Cagliari ha dato battaglia fino all'ultimo secondo e prima del fischio finale c'è stata pure una maxi rissa a centrocampo: l'indegna conclusione di una gara che era stata al contrario avvincente, con entrambe le squadre alla ricerca della vittoria per tutti i 90'. Soltanto in extremis e con tantissima sofferenza l'hanno spuntata gli azzurri, rafforzando sotto gli occhi dei 40 mila del San Paolo il loro secondo posto in classifica. La girandola di emozioni e reti (3-2) ha esaltato però tutti i protagonisti in campo: compresi gli ospiti, grintosi e protagonisti di una prova di ottimo livello, nonostante la salvezza in tasca.È stata una battaglia e non mancheranno le polemiche per l'arbitraggio di De Marco, che in avvio di ripresa ha impiegato un paio di minuti per convalidare il momentaneo 1-1 di Hamsik. Il guardalinee Viazzi aveva segnalato il fuorigioco di Cavani, invece la deviazione decisiva era stata di Astori e non del cannoniere azzurro, comunque in posizione sospetta. È stato il quarto uomo Doveri a ribaltare la decisione iniziale del direttore di gara, accogliendo le proteste del Napoli e scatenando di riflesso quelle del Cagliari (espulso Pulga). Ma la partita, combattuta fin dai primi minuti dopo il gol a sorpresa di Ibarbo, è diventata una corrida soprattutto   nel finale: in cui la squadra di Mazzarri è prima riuscita a passare in vantaggio col Matador (che salterà il Pescara per squalifica) e poi si è fatta raggiungere da un gioiello di Sau. Il San Paolo a quel punto ha temuto il peggio: un pareggio avrebbe rimesso infatti in corsa il Milan per il secondo posto. Ecco perché la prodezza di Insigne a tempo già scaduto è stata accolta con un boato liberatorio. La missione Champions a questo punto sembra compiuta.Ma il Napoli dovrà riflettere sulla tenuta della sua difesa e interrogarsi soprattutto su Cavani: deludente e nervoso nonostante il gol segnato. Il Matador è distratto dalle voci di mercato e ha quasi vanificato il lavoro dei compagni, che ce l'avevamo messa tutta per aiutarlo a segnare. Il caso resta aperto, insomma, nonostante la vittoria al San Paolo che ha permesso agli azzurri di tenere a distanza il Milan, a cinque giornate dal termine. Chapeau per il Cagliari, già salvo. È così che si onora il campionato fino alla fine.NAPOLI-CAGLIARI 3-2 (0-1)Napoli (3-4-1-2): Rosati, Gamberini (9' st Armero), Cannavaro, Britos, Maggio, Behrami, Dzemaili (2' st Insigne), Zuniga (42' st Calaiò); Hamsik, Pandev, Cavani. (Colombo, Rolando, Grava, Inler, Donadel, Mesto, El Kaddouri). All. Mazzarri Cagliari (4-3-1-2): Agazzi, Perico, Rossettini (46' pt Ariaudo), Astori, Murru, Dessena, Nainggolan, Ekdal, Nené (12' st Cabrera), Ibarbo, Thiago Ribeiro (23' st Sau). (Avramov, Avelar, Eriksson, Casarini). All.: Pulga-LopezArbitro: De Marco di ChiavariReti: nel pt al 18' Ibarbo; nel st al 4' Hamsik, al 19' Cavani, al 26' Sau e al 48' InsigneRecupero: 1' e 4'Angoli: 10-2 per il NapoliAmmoniti: Cannavaro, Dessena, Nenè e Cabrera per gioco scorretto, Cavani e Nainggolan per proteste ESPULSO: al 6' st il tecnico del Cagliari Pulga per protesteSpettatori: 40mila.
                
 