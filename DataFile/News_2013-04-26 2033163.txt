Juventus, Agnelli: "Per diventare top team dobbiamo guardare all'Europa" - Repubblica.it 

TORINO - Dominare in Italia con l'obiettivo di essere protagonisti in Europa. I confini nazionali cominciano a stare stretti alla Juventus targata Andrea Agnelli. Ma il presidente bianconero, in una lunga intervista al 'Financial Times' ammette che la strada è lunga e difficile e che il momento contingente dell'Italia non consente di sognare. Il calcio ne è uno specchio: "Il nostro calcio è ancora interessante? Metà degli stadi sono vuoti e teatro di episodi violenti. Voglio dire, non è certo il miglior prodotto". La Juve allora guarda all'Europa, un cammino che ha bisogno di programmazione e investimenti: la recente eliminazione dalla Champions per mano del Bayern ("Una squadra italiana al momento non è in grado di vincerla" ha ammesso anche Conte) fa capire che c'è molto da fare. Agnelli lo riconosce: è il denaro a garantire il successo. "Il campionato italiano non è più la destinazione d'arrivo per i top player, è più una meta di transito". Del resto lo scorso anno i ricavi della Juve sono stati di 214 milioni di euro, meno della metà di quelli di Barcellona e Real Madrid. E il numero uno bianconero guarda proprio a questi modelli internazionali: "La perfetta situazione per un top team è un misto di cosa si può trovare in Spagna, Inghilterra e Germania. Agli inglesi invidio gli stadi e gli incassi al botteghino. Dalla Spagna prenderei la possibilità dei club di trattare i diritti tv singolarmente, mentre   del calcio tedesco ammiro la capacità di attrarre sponsor". Ma la risposta che Agnelli si dà è amara: "In Italia tutto ciò ancora non è possibile". E ricorre a un esempio in apparenza molto elementare: in Germania e in Inghilterra i tifosi fanno la fila per acquistare le maglie ufficiali dei club, mentre "in Italia noi acquistiamo t-shirt contraffatte. Il 'falso' è un problema di questo paese". Per non parlare del problema stadi: "Sono dieci anni che si discute di approvare una legge che incentivi la costruzione di nuovi impianti". Agnelli ribadisce quindi il ruolo della Juventus come club promotore di riforme per un contesto afflitto da troppi problemi. "Il nostro calcio, così come l'Italia, ha bisogno di riforme strutturali. L'Italia pochi anni fa era davanti a un bivio: cosa vogliamo fare per rimanere competitivi? Purtroppo si è deciso di non decidere, di non fare nulla. E' necessario uno sforzo condiviso. Si deve parlare di violenza, di stadi, di protezione dei marchi. Ma come si può fare tutto ciò se non c'è neanche un governo e un ministro dello sport?". Con il paese allo stato attuale - scrive il Financial Times -, il club bianconero non può prosperare. Agnelli sottolinea come la sua Famiglia, "con novant'anni di storia alle spalle, rappresenti la proprietà più duratura di tutti i tempi nello sport mondiale". Spiega come la Vecchia Signora, "conosciuta anche come 'la fidanzata d'Italia', sia la donna che tutti vorrebbero avere". E si coccola una squadra che non esita a definire "la mia creatura". Immancabile un passaggio su Calciopoli, con il presidente bianconero impegnato a spiegare come il club "non fosse impegnato a sistemare le partite". L'accusa fu di "comportamento antisportivo" e non di "frode sportiva". "Moggi telefonava agli arbitri? Moggi e un sacco di altre persone, come successivamente è venuto fuori". Tornato all'altezza delle sue grandi ambizioni, "il marchio Juve è rafforzato dall'incredibile ripresa della squadra. E questo ci dà modo di ribadire, in maniera ancora più forte, quanto siamo competitivi e orientati a condurre il sistema del calcio italiano".Prosegue intanto la marcia bianconera di avvicinamento al derby di domenica, la prima stracittadina da allenatore di Conte, che all'andata era squalificato. Oggi a Vinovo il tecnico ha lavorato molto sugli schemi difensivi, perché teme la velocità di Barreto e Meggiorini nelle ripartenze e la possibile marcatura a uomo di Pirlo. L'idea è quella di confermare per la terza partita consecutiva il modulo 3-5-1-1, con l'innesto di Pogba a centrocampo e lo spostamento di Marchisio tra le linee, alle spalle del centravanti Vucinic. Dall'Inghilterra, infine, arrivano conferme sull'interesse della Juventus per Nani, un  elemento che Conte ha sempre detto di ammirare. L'esterno portoghese del Manchester United permetterebbe a Conte di cambiare vestito alla sua Signora, passando dal 3-5-2 al 4-3-3 a seconda delle necessità. Secondo il Sun, l'interesse bianconero per Nani si sarebbe manifestato in un'offerta di 15 milioni di euro per i Red Devils, che avrebbero respinto una proposta di 12 milioni da parte del Psg. Per il giocatore 26enne, il cui contratto andrà in scadenza nel 2014, sarebbe pronto un contratto triennale con ingaggio raddoppiato rispetto all'attuale. "Stiamo seguendo attentamente Nani - avrebbe rivelato al tabloid inglese una fonte vicina alla Juventus - ci interessa molto e rientra nel profilo dei nostri acquisti per le prossime stagioni". La Juve mette le ali: oltre a Nani, il club segue attentamente anche le piste che portano a Robben (Bayern Monaco) e a Cuadrado (Fiorentina).
                
 