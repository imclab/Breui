Serie B: Verona, assalto al Brescia. Insidia derby per il Livorno - Repubblica.it 

ROMA - La lotta punto a punto per il 2° posto tra Livorno e Verona vive un altro capitolo interessante nel 38° turno. Se da un lato gli scaligeri trovano un osso duro come il Brescia, intenzionato a non mollare la 6/a piazza appena conquistata, dall'altro, infatti, c'è il Grosseto che, a dispetto di una retrocessione ormai avvenuta, minaccia di mettere il bastone tra le ruote ai labronici in un derby che assicura stimoli che vanno ben oltre gli interessi di classifica.VERONA, CACCIA AL GOL SMARRITO - Il Verona, lunedì alle 21, ha l'obbligo di risolvere soprattutto il problema del gol visto che non segna da 217'. Non sarà facile contro una squadra che fa dell'equilibrio il suo punto di forza e che, nelle ultime gare, ha trovato anche lo smalto necessario per allungare il passo nella volata play-off. Probabile che, per centrare l'obiettivo, Mandorlini cambi ancora, vista l'opaca prova di Ferrari contro il Cittadella, riproponendo Gomez al fianco di Cacia in attacco.LIVORNO, RISCHIO DERBY - Il Livorno a Grosseto ho l'obbligo di cancellare il brutto scivolone interno con il Novara. Nicola deve fare i conti con la pesante assenza di Dionisi, squalificato. Toccherà a Cellerino non farlo rimpiangere. Sul fronte opposto Moriero proverà a giocarsela senza troppi tatticismi lanciando Gimenez alle spalle di Piovaccari.IL SASSUOLO CHIEDE STRADA AL BARI - La capolista Sassuolo, nel frattempo, va all'assalto del Bari per avvicinarsi ulteriormente   al traguardo promozione. Di Francesco rilancerà Catellani al fianco di Troianiello e Boakye con l'obiettivo di scardinare la difesa biancorossa. Il Bari, forte anche della buona tradizione (2 vittorie in 2 precedenti a Modena), non starà a guardare, pronto a replicare ai neroverdi con le incursioni di Ghezzal, Caputo e Iunco.IL NOVARA VUOLE L'OTTAVA - In chiave play-off spicca il duello tra Novara e Modena con i lanciatissimi azzurri a caccia dell'8/a vittoria consecutiva. Aglietti dovrebbe, in pratica, confermare la squadra che ha espugnato Livorno con la sola novità di Fernandes al posto di Marianini. Novellino, sul fronte opposto medita di rilanciare i recuperati Signori e Dalla Bona lanciando Stanco unica punta in attacco.L'EMPOLI MINACCIA LO SPEZIA - Empoli e Varese cercano punti pesanti nelle difficili trasferte di La Spezia e Terni. Sarri confida sull'ispirato momento del tridente Saponara-Maccarone-Tavano per fare la differenza. Al Liberati, su un campo che per due anni (ha allenato i rossoverdi dal 2000 al 2002), è stata la sua casa, Agostinelli spera di trovare l'ispirazione giusta per restituire al Varese la sicurezza e la solidità smarriti.VICENZA-PRO VERCELLI, SPAREGGIO SENZA APPELLI - In coda fari puntati sullo spareggio tra Vicenza e Pro Vercelli, ultima chiamata per entrambe di tentare di evitare la retrocessione. I successi contro Ascoli e Varese hanno restituito un pizzico di fiducia nei due ambienti. Dal Canto si augura che il rientro dopo la squalifica di Semioli restituisca ai veneti la necessaria dote di imprevedibilità ed esperienza necessari per far pendere dalla propria parte l'ago della bilancia. Nella Pro Vercelli mancherà Borghese il cui posto, al centro della difesa, sarà preso da Abbate.CROTONE, VOGLIA DI RIVINCERE IL DERBY- Punti pesanti sono in palio anche a Crotone e a Cesena. Allo Scida va in scena un delicato derby calabrese tra i rossoblu e la Reggina che da ben 36 anni (ma in tutto 6 sfide) non arride ai padroni di casa. Le assenze di Di Michele e Comi, squalificati, potrebbero agevolare gli uomini di Drago a sfatare il tabù. Il compito di pungere, in casa amaranto, spetterà a Campagnacci e Gerardi. Al Manuzzi, i romagnoli confidano sul sostengo del proprio pubblico per riuscire a tenersi alle spalle una diretta concorrente per la salvezza. Con Defrel e Rodriguez ko, Bisoli conta su un risveglio di Succi e Granoche per non dover vivere un affannoso finale di stagione.ASCOLI, ASSALTO AL PADOVA - Chiudono il programma Cittadella-Juve Stabia e il secondo posticipo (lunedì alle 19) tra Ascoli e Padova. Al Tombolato, Foscarini si affiderà al 4-3-3 per spaventare una squadra che potrebbe ancora non aver smaltito le scorie del 5-0 incassato ad Empoli. Al Del Duca, Silva spera di trovare un Padova senza particolari stimoli per riuscire a invertire la pericolosa rotta dopo 4 sconfitte consecutive.
                
 