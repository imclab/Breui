Nazionale, Prandelli chiama Agazzi, Bonaventura e Sau per il raduno azzurro - Repubblica.it
      
      Queste le novità nella lista dei 31 preselezionati in vista dell'amichevole con San Marino e la partita di qualificazione al Mondiale con la Repubblica Ceca. Ritorna Aquilani. Il 3 giugno sarà consegnata la lista ufficiale dei convocati per la Confederations Cup
      
     



       ROMA
      
      -Il portiere Michael Agazzi e l'attaccante Marco Sau, entrambi del Cagliari, e il centrocampista dell'Atalanta, Giacomo Bonaventura: sono questi i nomi nuovi nell'elenco dei convocati del Commissario tecnico Cesare Prandelli per i due giorni di raduno, in programma a Coverciano, lunedì 20 e martedì 21 maggio. Gli azzurri sosterranno due sedute di test atletici, prima del ritiro che avrà inizio lunedì 27 maggio in vista dell'amichevole con San Marino (Bologna venerdì 31 maggio) e del match del 7 giugno con la Repubblica Ceca, valido per le qualificazioni al Mondiale del 2014. Prandelli ha convocato 31 calciatori e, se Agazzi, Bonaventura e Sau sono alla prima chiamata in Nazionale, è un ritorno nel gruppo quello di Alberto Aquilani, assente dall'amichevole con l'Inghilterra a Berna dello scorso 15 agosto, e di Angelo Ogbonna, che ha vestito la maglia azzurra l'ultima volta a Sofia il 9 settembre 2012.
      
       ELENCO NON UFFICIALE
      
      - La lista ufficiale dei 23 calciatori che prenderanno parte alla Confederations Cup, che si svolgerà in Brasile dal 15 al 31 giugno, sarà consegnata alla Fifa il prossimo 3 giugno. L'elenco dei convocati: Portieri: Agazzi (Cagliari), Buffon (Juventus), Marchetti (Lazio), Sirigu (Paris St. Germain); Difensori: Abate (Milan), Antonelli (Genoa), Astori (Cagliari), Barzagli (Juventus), Bonucci (Juventus), Chiellini (Juventus), De Sciglio (Milan), Maggio (Napoli), Ogbonna (Torino), Ranocchia (Inter); Centrocampisti: Aquilani (Fiorentina), Bonaventura (Atalanta),
      

      Candreva (Lazio), Cerci (Torino), De Rossi (Roma), Diamanti (Bologna), Giaccherini (Juventus), Marchisio (Juventus), Montolivo (Milan), Pirlo (Juventus), Poli (Sampdoria); Attaccanti: Balotelli (Milan), El Shaarawy (Milan), Gilardino (Bologna), Giovinco (Juventus), Osvaldo (Roma), Sau (Cagliari).
     
