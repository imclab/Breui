Lazio, Petkovic ritrova la difesa: a Parma con Radu e Konko - Repubblica.it 

ROMA – La Lazio toglie lentamente tutti i cerotti. Petkovic sta ritrovando i suoi uomini per il rush finale, soprattutto in difesa, reparto più condizionato tra infortuni e squalifiche nell'ultimo terribile periodo che ha trasformato la Biancoceleste da protagonista a comprimaria di questo campionato.CONTRO IL PARMA TORNANO I TERZINI TITOLARI  -  Nella prossima partita contro il Parma probabilmente saranno di nuovo tutti a disposizione: Radu si sta allenando regolarmente nonostante i problemi all'anca che gli avevano impedito di partecipare alla trasferta in Friuli. Il romeno si candida per un posto da titolare contro il Parma, dove ritroverà anche l'altro terzino titolare Abdoulay Konko. Dopo la convocazione nell'ultima gara, il francese è pronto per essere rilanciato dal primo minuto dal tecnico di Sarajevo a distanza di due mesi dalla sua ultima apparizione.AL CENTRO DELLA DIFESA, TRE UOMINI PER DUE MAGLIE - Buone notizie anche per i centrali: con l'esplosione di Cana delle ultime settimane (eccezion fatta per la gara con la Juventus), adesso sono tre gli uomini a giocarsi i due posti da difensore centrale. Oltre all'albanese, infatti, ci saranno anche Dias e Biava, che al momento sembrano in vantaggio nelle gerarchie dell'allenatore. Che, almeno in questo reparto, finalmente tornerà ad avere problemi di abbondanza. A centrocampo invece continuano le defezioni: Ledesma e Gonzalez (l'uruguayano è comunque squalificato) si allenano in maniera differenziata (solo   palestra per loro negli ultimi due allenamenti), mentre Hernanes dopo aver saltato le prime sedute si è riaggregato al resto del gruppo. Difficile che Lulic recuperi per la gara con il Parma: il bosniaco sta continuando la riabilitazione, ma al momento non ha ancora effettuato un solo allenamento con i compagni.RADU DEFERITO PER I CORI CONTRO LA ROMA NEL DERBY  -  Intanto, come viene comunicato dalla Figc, il Procuratore Federale ha deferito alla Commissione Disciplinare Nazionale Stefan Radu, "per aver più volte pronunciato, al termine della gara Roma-Lazio dell'8 aprile 2013, frasi offensive e oltraggiose nei confronti della Roma". A titolo di responsabilità oggettiva è stata deferita anche la società biancoceleste. Sempre per rimanere in ambito di derby, la Roma ha vinto il sorteggio per quello di Coppa Italia che quindi sarà giocato "in casa" dai giallorossi. Di conseguenza, in qualità di squadra "in trasferta", la Lazio dovrà indossare i pantaloncini blu al posto dei classici bianchi, in modo da non confonderli con quelli  -  dello stesso colore - che saranno utilizzati dalla Roma. 
                
 