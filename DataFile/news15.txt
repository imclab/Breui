Champions, Mourinho: "Futuro al Real non dipende dal successo in Europa" - Repubblica.it 

ISTANBUL - Fidarsi è bene, non fidarsi è meglio. José Mourinho, alla vigilia della sfida di ritorno dei quarti di finale di Champions League contro il Galatasaray, non ha alcuna intenzione di dare per scontato il passaggio del turno dopo il netto 3-0 dell'andata al Bernabeu. "Sarà una partita fondamentale - ha detto il tecnico delle Merengues in conferenza stampa - Nessuno pensa che, con il 3-0 dell'andata, la qualificazione sia ormai ottenuta ed abbiamo preparato questa partita molto duramente". Il discorso cade ancora su Casillas, diventato un illustre panchinaro: "Il suo glorioso passato non mi interessa - spiega Mou - Io penso al presente e quando sei tranquillo del posto c'è il rischio di rilassarsi, e questo non va bene. Ora si sta allenando non bene ma ottimamente, e questo è una bella notizia sia per lui che per tutto il Real". Lo Special One, accostato nelle ultime settimane alla panchina del Chelsea, non rivela nulla sul suo futuro. "Il mio futuro al Real Madrid non dipende dal risultato della Champions League".  

 