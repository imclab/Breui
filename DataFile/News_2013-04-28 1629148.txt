Inghilterra, stampa sicura: Mancini resta al City, Cavani primo obiettivo - Repubblica.it 

LONDRA - Roberto Mancini resterà sulla panchina del Manchester City anche nella prossima stagione. Lo scrive il tabloid The Sun. Il tecnico italiano sarà confermato anche se dovesse chiudere l'annata senza trofei.FIDUCIA DEL PRESIDENTE - L'11 maggio i Citizens affrontano il Wigan da strafavoriti nella finale di FA Cup a Wembley e Mancini può conquistare il terzo trofeo in tre anni. Il City è secondo in campionato, anche se staccatissimo dal Manchester United che si è laureato campione d'Inghilterra con ampio anticipo. Il rendimento in Premier League, unito alla deludente eliminazione nella prima fase di Champions, ha alimentato voci sul possibile divorzio tra club e tecnico. Secondo The Sun, però, Mancini gode della piena fiducia del direttore generale Ferran Soriano e del direttore sportivo Txiki Begiristain. Quello che conta di più, al di là del contratto quinquennale siglato un anno fa, è soprattutto il verdetto del presidente Khaldoon Al Mubaraak: il numero 1 del City non ha nessuna intenzione di dare il benservito al manager. Con i dirigenti, quindi, Mancini sta pianificando la prossima stagione e programmando la campagna acquisti che dovrà sensibilmente potenziare l'organico.L'OBIETTIVO NUMERO UNO: CAVANI - Una campagna acquisti nella quale si punterà all'ingaggio di un grande bomber. Il primo nome nella lista di Mancini è quello di Edinson Cavani. Il club inglese, secondo il 'Daily Mail', sarebbe pronto a pagare   la clausola rescissoria di 63 milioni di euro prevista dal contratto dell'attaccante con il Napoli, battendo così la concorrenza di Real Madrid e Paris Saint Germain. Nei piani di Roberto Mancini, l'uruguaiano, al quale andrebbero 250mila sterline d'ingaggio alla settimana, è il punto di partenza attorno al quale ricostruire la squadra per tornare a vincere la Premier. Tra gli altri obiettivi del City, anche il difensore nazionale greco dello Schalke Kyriakos Papadopoulos, per il quale la trattativa sembra ad un buon punto. Gli inglesi verseranno 15 milioni di sterline. E il City, rende ancora noto il tabloid, prepara l'assalto anche ad una delle stelle della Bundesliga, il 23enne centrocampista del Borussia Dortmund Marco Reus, legato ai gialloneri fino al 2017 e valutato 25 milioni di sterline.
                
 