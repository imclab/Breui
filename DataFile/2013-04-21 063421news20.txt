Fiorentina, Montella frena gli entusiasmi: "Col Toro sarà dura" - Repubblica.it 

FIRENZE - ''Il Toro ha grandi qualità, ci aspetta una partita difficile". Vincenzo Montella non si fida della sfida coi granata. E allontana l'idea che il Toro potrebbe opporre una resistenza minima visto che, praticamente, è ormai salvo. " Nel calcio questo concetto non esiste. Non è mai facile vincere, figuriamoci con facilità... E poi troviamo una squadra pericolosa, con un allenatore esperto e giocatori di valore. Ci farà penare". CERCI E' CRESCIUTO ANDANDO VIA - Sarà l'occasione per assistere al ritorno da ex di Alessio Cerci, il cui cartellino per metà appartiene ancora al club viola. Montella dice di stimarlo ma sottolinea anche che la sua crescita è avvenuta proprio andando via da Firenze: " Che fosse un giocatore talentuoso lo si era visto anche qui. A Torino ha trovato Ventura, il suo mentore, che lo conosceva bene e ha saputo valorizzarlo ancora di più. Per me non è un rimpianto perché qui non avrebbe avuto la crescita come a Torino. Di sicuro è una risorsa: tecnica se tornerà in viola, economica se questo non avverrà". 

 