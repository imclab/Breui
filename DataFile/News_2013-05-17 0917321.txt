Programmazione: l'esempio di Bayern e Chelsea - Repubblica.it

       di ALESSANDRO VOCALELLI
      

      Non c'è dubbio che, sul valore patrimoniale e anche tecnico dei nostri club, incidano gli stadi. Averne di belli e funzionali è importante, importantissimo. Non c'è dubbio che, sul valore stavolta solo patrimoniale dei nostri club, incida la capacià di fare marketing. Il forte dubbio, però, è che sulle fortune delle nostre società, e di riflesso delle nostre squadre, pesi  un'incertezza, che non è solo economica, ma anche strutturale. La difficoltà nel saper programmare, ben sapendo che le squadre sono un'architettura solo apparentemente facile, dove invece sono fondamentali le idee. Le famose persone giuste al posto giusto. Che non è un modo di dire, ma il senso di una scelta, studiata e portata avanti con convinzione e attenzione.
      
      Prendete il caso del Bayern Monaco. Ha già vinto lo scudetto con un larghissimo anticipo e con un fortissimo vantaggio sulla concorrenza. Si appresta adesso a disputare la finale della Champions League. Eppure ha già deciso, da sei mesi, di cambiare allenatore. Via Heynckes, arriverà Guardiola. Si rileverà una scelta vincente? Qualcuno si chiede: cosa potrà portare di nuovo e di più il prossimo tecnico? Il tempo darà le risposte, ma di sicuro il Bayern ha programmato, ha fatto la sua scelta. Puntando un allenatore e una filosofia di gioco e di conseguenza stanno arrivando anche i nuovi acquisti. Così il Chelsea, che ha appena conquistato l'Europa League.
      

      Con un allenatore, Benitez, già ringraziato e liquidato. Ed un altro, Mourinho, che da mesi sta dettando la linea al nuovo club. La strategia. Insomma, può piacere o no, può sembrare addirittura una dimostrazione di ingratitudine, ma i due club più vincenti della stagione hanno già fatto la loro scelta e si stanno muovendo in tal senso.
      
      Da noi, no. C'è l'Inter che conferma Stramaccioni - e dobbiamo credere a Moratti - ma (così dicono) c' è anche una corrente interna che spingerebbe per il cambiamento. C'è il Napoli, di nuovo in Champions League, che pende dalle labbra di Mazzarri, e del suo agente che va in giro in Italia ed in Europa a collezionare offerte. Alcune concrete, altre probabilmente anche frutto di un'abile capacità di promuovere l'asta. Tra queste c'è anche quella della Roma, che dopo l'illusione Luis Enrique e la trasgressione Zeman, sembra aver rinunciato al progetto e virato sul tecnico all'esatto estremo per la concezione del calcio. Solo che Mazzarri ascolta e non mette la firma, costringendo gli osservatori a fare i nomi anche di Allegri, Pioli,  Bielsa, Benitez, in una fiera senza senso. Perché sarebbe come andare al mercato per comprare una caffettiera e uscire con una pentola a pressione. Insomma, mentre in Europa ai massimi livelli è tutto chiaro, qui è tutto fermo, con pochi allenatori oggetto del desiderio e tutti lì ad aspettare che sciolgano la riserva. E qualcuno la chiama programmazione.
      
