Pro Patria-Milan, ascoltato El Shaarawy: "Offese e cori inaccettabili" - Repubblica.it 

BUSTO ARSIZIO - Il 5 giugno si conoscerà il primo verdetto processuale su un caso che ha fatto il giro del mondo: l'interruzione dell'amichevole tra Pro Patria e Milan del 3 gennaio scorso, quando Boateng reagì con una pallonata ai "buu" provenienti dal settore degli ultrà di Busto Arsizio. Un gesto che ha portato il centrocampista ghanese fino all'Onu a Ginevra per tenere un discorso nella giornata contro ogni discriminazione razziale. Oggi il Tribunale della città lombarda ha ascoltato Stephan El Shaarawy e rinviato all'udienza del 5 giugno la deposizione di Muntari (prevista per oggi, ma saltata a causa di un malessere del ghanese); la visione del filmato che ha permesso di identificare i sei tifosi accusati di ingiuria con l'aggravante della discriminazione razziale; la discussione tra pm e avvocati difensori, e l'emissione della sentenza."RAZZISMO INACCETTABILE" - Decisa la testimonianza di El Shaarawy: "Siamo abituati a sentire insulti in campo ma i cori razzisti sono inaccettabili - ha detto l'attaccante del Milan questa mattina rispondendo alle domande del giudice Toni Novik - un verso simile a quello di una scimmia era rivolto contro i calciatori di colore ogni volta che toccavano palla. I miei compagni si sono sentiti molto offesi e non avevano più intenzione di continuare. Tutta la squadra era amareggiata".TESTIMONI DIFENSIVI - Sentiti alcuni testimoni delle difese: "Non hanno mai avuto atteggiamenti discriminatori nei confronti   delle persone di colore, sono persone buone", hanno sostenuto genitori, fratelli, amici, un parroco, un professore di educazione fisica e un compagno di squadra di colore di uno degli imputati, citati dagli avvocati dei sei tifosi. 
                
 