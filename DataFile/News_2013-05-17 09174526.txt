Nazionale, Europei Under 17: storica finale per l'Italia - Repubblica.it
      
      I gol di Pugliese e Capradossi mandano ko i padroni di casa della Slovacchia e consegnano agli azzurrini un risultato senza precedenti. Finalissima venerdì alle 18
      
     


       BRATISLAVA -
      
      Per la prima volta nella storia, la Nazionale Under 17 azzurra raggiunge la finale del Campionato Europeo. Venerdì dunque l'Italia, a Zilina (ore 18) affronterà la vincente dell'altra semifinale tra Svezia e Russia per cercare di portare a casa il titolo continentale.
      
       VANTAGGIO CON PUGLIESE -
      
      E' festa grande per gli azzurrini, che oggi sono riusciti a sconfiggere in semifinale per 2-0 i padroni di casa della Slovacchia grazie alle reti di Pugliese e Capradossi, già autori dei due gol decisivi per la qualificazione alla semifinale nelle gare del girone eliminatorio con Ucraina e Russia. La Nazionale di Zoratto si è portata in vantaggio in apertura con Pugliese, abile a sfruttare un cross basso di Vido e a battere Junas. La Slovacchia ha reagito e, dopo essersi vista annullare per fuorigioco al 5' la rete del pareggio, ha sfiorato l'1-1 in chiusura di tempo con un destro di Spalek respinto da Scuffet.
      
       CAPRADOSSI CHIUDE I CONTI -
      
      La pressione dei padroni di casa, sospinti dalle migliaia di tifosi slovacchi presenti sugli spalti, si è fatta più intensa nella ripresa, ma l'Italia non ha mai corso grossi pericoli, eccezion fatta per una conclusione di Haraslin terminata di poco alta sopra la traversa. Il ct Zoratto ha mandato in campo Parigini per Tutino e al 24' ci ha pensato Capradossi a mettere al sicuro il risultato raccogliendo una conclusione sporca di Palazzi e battendo di destro Junas. Secondo gol consecutivo per il difensore della Roma, autore della
      

      rete del pareggio con la Russia che aveva regalato sabato la qualificazione alla semifinale.
     
