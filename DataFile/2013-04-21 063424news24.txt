Palermo, Sannino: "Non faremo da vittime sacrificali" - Repubblica.it 

PALERMO  -  Nel momento più delicato della stagione del Palermo, dopo il pareggio con il Bologna che ha rallentato la rincorsa dei rosanero alla salvezza, Beppe Sannino guida i suoi alla sfida più calda del loro calendario, il derby di Sicilia sul campo del 'Massimino'. ''Eravamo già morti cinque giornate fa - ha spiegato il tecnico alla vigilia della trasferta di Catania - ora stiamo vivendo e continuiamo a vivere. Dobbiamo mantenere accesa la speranza e muovere la classifica. Il nostro obiettivo sarà giocare per vivere una settimana da protagonisti''."NON FAREMO DA VITTIMA SACRIFICALE" - Saranno seicento i tifosi rosanero che seguiranno la squadra dall'altra parte dell'isola: ''Mi rendo conto che la nostra tifoseria aspetta con il cuore in gola un risultato che mantenga viva la speranza di credere in qualcosa - ha aggiunto Sannino - Il derby lo vivo come un passaggio importante, ma non mi voglio far prendere dall'idea che sia una gara a sé stante. Giocheremo in uno stadio tutto colorato di rosso-azzurro: è bello anche per noi entrare in una arena così, non dobbiamo fare la vittima sacrificale. C'è questa sana rivalità sportiva e mi auguro di dare un sorriso ai nostri tifosi. La nostra classifica è questa, loro giocano per l'Europa, noi per la salvezza. Ci sarà qualche coro "Serie B, serie B" ma, prima che questo accada, spero sia molto faticoso per loro poterlo vivere"."ILICIC STA BENE, HERNANDEZ NON E'   PRONTO" - Senza Fabrizio Miccoli, Sannino sospira di sollievo per la presenza dello sloveno Ilicic ma non svela le proprie scelte di formazione: ''Il gruppo mi sta dando soddisfazione, io so chi va in campo - ha concluso l'allenatore del Palermo - Le scelte sono quasi obbligate per certi ruoli. Abel Hernandez l'ho portato con il Bologna per fargli riprovare il clima, i compagni. Non è pronto, penso si veda, la condizione non è tale da pensare di fare una partita intera. Ilicic, dal canto suo, si sta allenando e sta bene".  
                
 