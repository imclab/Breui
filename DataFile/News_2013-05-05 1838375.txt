Parma-Atalanta 2-0, Parolo e Biabiany firmano la salvezza - Repubblica.it
      
      Una rete per tempo a opera dei due centrocampisti sanciscono la permanenza in serie A degli emiliani. Vittoria meritata per la squadra di Donadoni che rischia pochissimo. Per gli ospiti la festa è rinviata
      
       Di FEDERICO SALA
      



       PARMA  -
      
      Il ritorno alla vittoria del Parma dopo quattro turni coincide con la matematica salvezza: il 2-0 all'Atalanta porta infatti gli emiliani a quota 43, a più 11 punti dal Palermo, terz'ultima a 32. Ma anche i nerazzurri, nonostante la brutta gara persa al Tardini, possono sorridere timidamente: a tre turni dalla fine, 7 punti di vantaggio sui rosanero sono grasso che cola. La partita di oggi è stata meritatamente vinta dal Parma che ha colpito allo scadere del primo tempo con Parolo e ha chiuso i conti nella ripresa grazie a Biabiany. Atalanta troppo passiva e con poche idee di gioco.
      
       LUCCHINI KO -
      
      Donadoni opta per una formazione molto offensiva con Biabiany, Amauri e Belfodil in attacco; a centrocampo ci sono Ampuero, Marchionni e Parolo. Colantuono, privo di tanti infortunati e dello squalificato Livaja, recupera Raimondi e Carmona: il primo gioca esterno destro di centrocampo, il secondo va in panchina. Con Cigarini in cabina di regia, Moralez e Denis formano il reparto offensivo. L'Atalanta inizia con sicurezza il match, facendo spesso possesso-palla; il Parma aspetta, senza fretta. Poco prima della mezz'ora piove sul bagnato per Colantuono che perde per infortunio (problema muscolare) anche Lucchini: entra Contini.
      
       PAROLO COLPISCE -
      
      Il Parma inizia a prendere in mano il pallino del gioco e spinge sulla fasce, soprattutto a sinistra dove Belfodil e Gobbi mettono sempre in difficoltà Raimondi e Ferri. Al 32' Belfodil in area punta Contini e calcia col destro sul primo palo.
      

      Consigli devia la palla in angolo. Sugli sviluppi del corner, gran colpo di testa di Amauri, potente, che Consigli in tuffo sventa alla grande. Parolo al 36' stende Cigarini e l'arbitro Giacomelli gli mostra il cartellino rosso. Ma è un errore: il direttore di gara lo scambia per il già ammonito Ampuero, ritira il rosso e si scusa. Lo stesso Parolo torna protagonista a 44': giocata personale di Belfodil a sinistra, poi un rimpallo al limite dell'area favorisce Parolo che spara di prima intenzione e insacca. 1-0 Parma che torna in gol dopo quattro turni di astinenza. L'Atalanta reagisce immediatamente e va vicina alla rete due volte in un minuto: Lucarelli salva sulla linea un colpo di testa di Bonaventura, dopo una respinta così così di Mirante. Dopo il corner che ne scaturisce, deviazione di Denis con palla che rimbalza a terra e quindi sulla traversa.
      
       BIABIANY CHIUDE I CONTI -
      
      Nella ripresa parte forte l'Atalanta ma è un'illusione. La partita tatticamente si mette bene per i padroni di casa che possono colpire di rimessa esaltando le doti di Biabiany. Parolo al 12' ci prova dalla distanza, ma Consigli è attento. Va peggio per gli ospiti un minuto dopo: Amauri difende palla sul fondo destro, la passa in area a Biabiany che non viene contrastato da Brivio. Il giocatore gialloblù prende la mira e infila Consigli con un rasoterra sul secondo palo.
      
       L'ATALANTA SI ARRENDE -
      
      Dopo il 2-0 la partita finisce virtualmente. Sì, perché l'Atalanta non costruisce più nulla e non trova spazi in attacco. Colantuono prova a cambiare qualcosa inserendo De Luca prima e Carmona poi, ma senza risultati. Il Parma difende con ordine, senza concedere nulla e colpisce in contropiede. Al 41' arriva anche il 3-0 con Rosi: Giacomelli convalida ma, probabilmente su segnalazione del giudice di linea, successivamente annulla per un vistoso fallo di Strasser su Consigli. Dopo 2' di recupero il Parma festeggia la salvezza aritmetica, applaudito e ringraziato dai propri tifosi. Per l'Atalanta invece, l'appuntamento con la festa sembra solo rinviato.
      
       PARMA-ATALANTA 2-0 (1-0)
       
       PARMA (4-3-3):
      
      Mirante, Benalouane, Paletta, Lucarelli, Gobbi, Parolo, Marchionni, Ampuero (31' st Strasser), Biabiany (45' st Boniperti), Amauri, Belfodil (31' st Rosi). (1 Pavarini, 91 Bajza, 13 Santacroce, 31 Coda, 4 Morrone, 8 Galloppa, 10 Valdes, 77 Ninis, 17 Palladino). All. Donadoni.
      
       ATALANTA (4-4-1-1):
      
      Consigli, Ferri (15' st De Luca), Stendardo, Lucchini (26' pt Contini), Brivio, Raimondi, Cigarini (26' st Carmona), Biondini, Bonaventura, Moralez, Denis. (16 Polito, 78 Frezzolini, 4 Capelli, 5 Scaloni, 6 Bellini, 13 Canini, 8 Radovanovic, 18 Giorgi). All. Colantuono.
      
       Arbitro
      
      : Giacomelli di Trieste.
      
       Reti
      
      : nel pt 44' Parolo, nel st 13' Biabiany.
      
       Angoli
      
      : 9-5 per il Parma.
      
       Recupero
      
      : 3' e 2'.
      
       Ammoniti
      
      : Ampuero, Parolo e Ferri per gioco scorretto, Lucarelli e Biabiany per comportamento antiregolamentare.
      
       Spettatori
      
      : 11.513, di cui paganti 2.116, per un incasso di euro 94.670 euro.
     
