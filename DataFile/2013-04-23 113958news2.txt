 Giudice sportivo, stangata per il Catania: 3 turni a Bellusci e Andujar   - Repubblica.it 

ROMA - Il giudice sportivo di Serie A, Gianpaolo Tosel, ha squalificato per tre giornate il portiere del Catania Mariano Gonzalo Andujar, "per avere, al 49° del secondo tempo" del match contro il Palermo, "a giuoco fermo, afferrato con veemenza al collo e colpito un avversario". Stessa sanzione anche per il difensore etneo Giuseppe Bellusci, "per comportamento scorretto nei confronti di un avversario"; "per avere, al termine della gara, nel recinto di giuoco, afferrato al il collo un calciatore avversario, strattonandolo e spingendolo reiteratamente". Le decisioni si riferiscono alla rissa finale che ha portato all'espulsione dell'estremo difensore degli etnei.Sono 17 in totali gli altri calciatori fermati per un turno dal giudice. Questo l'elenco: Darmian (Torino), Behrami (Napoli), Bonaventura (Atalanta), Cesar (Verona), Cavani (Napoli), Dessena (Cagliari), Destro (Roma), Dossena (Palermo), Ekdal (Cagliari), Frey (Chievo), Gabbiadini (Bologna), Gonzalez (Lazio), Portanova (Genoa), Scaloni (Atalanta), Spolli (Catania), Vives (Torino), Zapata (Milan). Due turni di stop invece per il vice allenatore del Napoli Nicolò Frustalupi "per avere, al 48° del secondo tempo" della gara contro il Cagliari "dopo essere uscito dall'area tecnica e entrato sul terreno di giuoco, assunto un atteggiamento intimidatorio nei confronti dei componenti la panchina avversaria". Una giornata al tecnico del Cagliari Ivo Pulga "per avere, al 5° del secondo tempo, contestato platealmente l'operato   di un assistente".Infine ammenda di 30.000 euro alla Juventus per cori razzisti nel corso del match con il Milan di ieri sera. La società bianconera paga "per avere alcuni suoi sostenitori, al 26° del primo tempo e al 2° della ripresa, indirizzato a calciatori della squadra avversaria delle grida costituenti espressione di discriminazione razziale; e per avere esposto, tra il 38° e il 41° del primo tempo, uno striscione di grande dimensione dal contenuto oltraggioso per le Forze dell'Ordine". Ammende anche a Catania, Napoli (6.000 euro), Fiorentina (4.000 euro), Bologna (3.000 euro). 
                
 