Cori razzisti, alla Roma 50 mila euro di multa e diffida - Repubblica.it
      
      Le decisioni del giudice sportivo dopo i fatti durante la partita di San Siro con il Milan, che hanno costretto l'arbitro allo stop per poco meno di due minuti. Due turni di squalifica a Muntari, uno a Totti. Il club giallorosso: "Comportamento inaccettabile"
      
     


       MILANO
      
      - Multa di 50mila euro con diffida. E' questa la sanzione inflitta dal giudice sportivo Tosel alla Roma per i cori razzisti dei tifosi giallorossi a San Siro che hanno causato la sospensione per circa un minuto e mezzo all'inizio del secondo tempo della partita con il Milan. La società giallorossa è stata multata "per avere suoi sostenitori, nel corso della gara, indirizzato continuativamente a tre calciatori della squadra avversaria cori e grida espressivi di discriminazione razziale, inducendo l'arbitro, al 2' del secondo tempo, a disporre la sospensione della gara per circa due minuti onde farli desistere da tale biasimevole comportamento".
      
      La Roma ha preso ufficialmente posizione contro i tifosi razzisti con un comunicato sul sito ufficiale. "La AS Roma condanna ogni forma di abuso razziale. Questo tipo di  comportamento da parte di qualsiasi tifoso, inclusi i nostri, è  totalmente inaccettabile. Siamo impegnati ad affrontare con  determinazione la questione, con l'obiettivo di eliminare tale problema  dallo sport e di promuovere il rispetto verso tutti". La condanna arriva anche dal il ministro per le Pari opportunità, lo sport e le politiche giovanili Josefa Idem "Gli insulti razzisti durante Milan-Roma sono inaccettabili e colpiscono un giocatore che si è pubblicamente schierato contro il razzismo e che, per questo, ringrazio, invitando altri giocatori a condannare gesti simili. Ancora una volta uno stadio italiano è al centro delle cronache purtroppo per episodi vergognosi
      

      di cui 'sedicenti' tifosi si sono resi protagonisti. Tutti dobbiamo sentirci coinvolti in questa battaglia e voglio rassicurare i tanti tifosi che farò tutto quanto nelle mie possibilità per far sì che lo sport torni ad essere uno strumento di educazione alla convivenza, al rispetto reciproco, alla salute e ad un sano e corretto stile di vita", conclude.
      
      La partita tra Milan e Roma, terminata 0-0, è stata anche caratterizzata dalle espulsioni di Muntari e Totti: il milanista è stato squalificato per due giornate "per proteste nei confronti degli Ufficiali di gara; già diffidato; per avere, inoltre, all'atto dell'ammonizione, strattonato reiteratamente l'arbitro". Un turno di stop invece al capitano giallorosso: il suo campionato è quindi finito. Due giornate di squalifica anche per il sampdoriano Renan, un turno a Garcia (Palermo), Insigne (Napoli), Kurtic (Palermo), Marchionni (Parma), Balzano (Pescara).
      
