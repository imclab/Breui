Nazionale Under 21, Mangia: "Spagna favorita per l'Europeo, ma noi sogniamo" - Repubblica.it
      
      Il commissario tecnico degli azzurrini, impegnato in uno stage preparativo a Coverciano, fa il punto della situazione in vista della rassegna di categoria: "Ce la giocheremo con tutti, questo gruppo ha lo spirito giusto. Sarà difficile recuperare Santon, Borini dovrebbe farcela"
      
     


       FIRENZE
      
      - "Ho detto ai miei ragazzi che speriamo di non essere messi nella griglia delle favorite: il mio pronostico dice Spagna, anche perché è la squadra detentrice". Devis Mangia tiene i piedi per terra e nasconde la sua Italia Under 21, che dal 5 giugno sarà impegnata nell'Europeo di categoria. "Andremo in Israele cercando di coltivare un sogno, dovrà essere questa la nostra mentalità".
      
       IL TALENTO SPAGNOLO
      
      -  Il commissario tecnico vede favorite le "Furie Rosse". "Lavorano bene, propongono un bel calcio e hanno calciatori protagonisti in Champions League. È un merito che gli va dato, se ci troveremo di fronte ce la giocheremo. Olanda, Germania e Inghilterra sono le altre squadre che potrebbero arrivare fino in fondo, poi ovviamente sarà il campo a parlare". Mangia spera di recuperare elementi importanti in vista dell'Europeo: Longo, Santon e Borini non fanno parte dello stage a Coverciano per ragioni fisiche. "Longo sarà sicuramente indisponibile per l'Europeo, mi dispiace non averlo a disposizione. Borini sta abbastanza bene e rientrerà in gruppo a Liverpool dal prossimo weekend, Santon dovrebbe rientrare in 4-6 settimane, forse troppe per noi".
      
       IL CODICE ETICO
      
      - Così come Prandelli, anche Mangia applica un codice etico: è il motivo per cui Simone Zaza non è incluso nella lista dei convocati. "Può rientrare nel gruppo, l'ho chiamato prima di prendere
      

      questa decisione: mi ha detto che era consapevole di aver fatto una stupidata e si aspettava di non essere chiamato. Ha un mese per tornare in gruppo". Ad incidere nelle convocazioni sarà anche la Confederations Cup. "Non ho segnali definitivi su alcuni elementi che fanno parte della Nazionale maggiore, le valutazioni dipenderanno dallo stato di forma dei ragazzi. Questo gruppo ha sempre l'atteggiamento giusto e lo stage è un altro momento di crescita, l'ultima verifica prima delle scelte definitive".
      
