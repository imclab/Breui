Catania, Marchese e l'effetto Massimino: "Saremo noi a dettare legge"  - Repubblica.it 

CATANIA - Con Aronica metterà in mostra il made in Sicily al Massimino, Giovanni Marchese da Delia (Caltanissetta), parla di una sfida che rappresenterà molto di più di una semplice partita di calcio."Io ho sempre detto, anche quando giocavo al nord, di tifare sin da piccolo per tutte le squadre siciliane - dice il difensore del Catania - e mi fa piacere vedere tante squadre isolane in serie A. Il calcio può essere un buon viatico per far parlare bene della propria terra". Il derby di Sicilia che arriva a sei giornate dal termine diventa quasi uno scontro cruciale per il raggiungimento dell'obiettivo delle due squadre. "Si salverà il Palermo? Lo sa solo chi ci guarda da lassù - aggiunge Marchese - Se vuole salvarsi deve accelerare, ma sarà dura per tutti la lotta per non retrocedere. Sono problemi loro, noi teniamo al nostro sogno, conquistare l'Europa. Ci continuiamo a credere ma dipende da questa partita.  Abbiamo tanta voglia di riscatto, quella dell'andata è stata forse la nostra partita più brutta. Dobbiamo scendere in campo con la grinta necessaria per riscattarla". Il Massimino si prepara alla sua giornata di festa, con una cornice di pubblico degna di un evento atteso tutta la stagione."Dobbiamo esser noi a dettar  legge al Massimino - dice il terzino rossazzurro -  sappiamo che lo stadio sarà tutto per noi ed il pubblico ci darà una grande spinta. Io unico siciliano del Catania? E' una soddisfazione  rappresentare la mia regione   e sono fiero di farlo per il Catania. Il mio ultimo derby? Non lo so, vedremo, io darò il massimo fino alla fine così che nessuno possa rimproverarmi niente".
                
 