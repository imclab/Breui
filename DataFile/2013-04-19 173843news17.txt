Real Madrid, Mourinho: ''Futuro? Deciderò a fine stagione" - Repubblica.it 

MADRID - Nelle ultime settimane a Madrid, durante le conferenze stampa alla vigilia delle partite delle merengues, l'argomento principale è sempre lo stesso: il futuro di Jose Mourinho. Se resterà nella 'Casa Blanca' o se andrà via ancora non si sa e il diretto interessato preferisce concentrarsi sul campo: "Oggi la cosa migliore è vincere la Coppa del Re e andare avanti in Champions, poi a fine stagione analizzeremo le cose in assoluta tranquillità e decidere cosa è meglio per tutti. Con il presidente Perez e il dg Sanchez ho un rapporto ottimo".Ad alimentare le voci di un addio di Mou ci ha pensato nei giorni scorsi Manuel Alvarez, presidente del Canillas, club nel quale milita il figlio dello Special One che spesso va a seguire gli allenamenti del suo ragazzo, intrattenendosi con gli allenatori della società. "Mourinho ci ha detto che l'anno prossimo non potrà parlare con i nostri allenatori perchè non sarà qui a Madrid", sono state le parole di Alvarez. Il portoghese ha risposto a modo suo: "Il Canillas è quasi una seconda casa per me e per mio figlio, il presidente è una persona fantastica, ma ha un problema: gli piace la stampa e richiamare l'attenzione. Posso solo confermare che quando mi ha chiesto se fossi tornato il prossimo anno a chiacchierare con lui ho detto 'non credo".La stampa spagnola, e in particolare 'Marca', è comunque sicura dell'addio a fine stagione di Mourinho. E si pensa già al suo successore:   in cima alla lista del presidente Florentino Perez ci sarebbe Carlo Ancelotti, anche lui destinato a lasciare la panchina del Psg. Se però dovesse fallisse l'assalto all'ex allenatore del Milan, il Real potrebbe tornare alla carica per Jurgen Klopp per quanto, fino a ieri, il tecnico tedesco abbia ribadito l'intenzione di rimanere al Borussia Dortmund. 
                
 