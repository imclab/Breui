ROMA - Beppe Grillo ieri aveva gridato al "golpe". Oggi, in conferenza stampa al Testaccio, corregge il tiro e parla di "golpettino istituzionale furbo". Si definisce "perplesso" e continua, rivolto ai giornalisti, che per la prima volta hanno la possibilità di fargli delle domande: "Ieri sera abbiamo assistito a qualcosa di consueto: si sono riuniti nella massima trasparenza quattro persone, Bersani, Berlusconi, Monti e Napolitano, e hanno deciso che il settennato andava rinnovato". E ironizza: "Neanche Chavez è stato presidente per 14 anni".  Racconta poi di quando  è salito al Colle per le consultazioni. "Quando sono andato da Napolitano, ho visto un signore molto stanco. Ho parlato quasi sempre io: gli ho chiesto di darci la fiducia, perché siamo il primo partito, voltiamo pagina. Lui ha risposto: non avete i numeri". E conclude: "Ieri c'è stato uno scambio: stanno rubando un altro anno di tempo al Paese. Ma se il governo sarà sull'agenda Monti, e così sarà, non durerà". 

La protesta dei grillini. Oggi alle 15 in piazza Santi Apostoli, la piazza "simbolo" dell'Ulivo, si è svolta la manifestazione del Movimento 5 Stelle contro la rielezione di Giorgio Napolitano al Quirinale. Il sindaco di Roma Gianni Alemanno era preoccupato: "Non ci faremo invadere", aveva detto. Ma Beppe Grillo non è riuscito ad arrivare. E' giunto vicino ma c'era troppa gente, così è salito sopra la sua auto, a ridosso della piazza, ha salutato dicendo "arrendetevi" (DIRETTA MULTIMEDIALE) poi è andato via in auto (VIDEO - FOTO) lasciando la capitale. Le migliaia di persone presenti hanno continuato a sperare tornasse, immobili. Poi la folla si è spostata. Dopo aver atteso per circa due ore e ottenuto l'autorizzazione delle forze dell'ordine, è andata verso il Colosseo. Il centro di Roma è rimasto paralizzato tutto il pomeriggio. Grillo ha parlato attraverso Twitter e la Cosa: "Se è una cosa pacifica, una passeggiata, si fa perché Roma è splendida. Ma senza fare manifestazioni che possono degenerare".