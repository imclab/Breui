Galaxy Mega, tra smartphone e tablet: per Samsung le dimensioni contano - Repubblica.it “BIGGER is better”. Non c’è dubbio che il motto sia parte integrante della strategia di Samsung nella conquista globale del mondo mobile. E per dimostrarlo ecco arrivare un nuovo modello di smartphone, o meglio di “phablet” perché date le dimensioni siamo al limite di un vero e proprio tablet, pur restando nell’ambito (teorico) degli smartphone. Il nome non concede spazio all’immaginazione, Galaxy Mega, tanto per essere chiari e le dimensioni sono davvero ampie, un modello da 5.8 pollici e uno, ancora più ampio, da 6.3, con nuovi comandi touch, e tutte le funzioni presentate poche settimane fa con il Galaxy S4, compresa la capacità di aggiungere l’audio alle foto e quella di tradurre testi in altre lingue in tempo reale. L’annuncio di Samsung, che renderà disponibili i primi modelli a maggio, segue di poco quello di Huawei, che ha annunciato l’arrivo di uno smartphone da 6.1 pollici, ma la dimensione estremamente ampia del Mega (solo 0.7 pollici in meno di un tablet da 7) porta le nuove macchine dell’azienda coreana al vertice della ipotetica classifica degli smartphone più grandi del mondo. Il Mega 6.3 avrà una risoluzione a 720p (no Full-HD), un processore dual-core da 1,7 GHz con 1,5 giga di RAM, un sistema operativo Android 4.2 Jelly Bean, l’ormai immancabile connettività LTE e 8 o 16 giga di memoria.Il fratello più piccolo, invece, avrà una risoluzione da 960x540, un processore dual-core da 1,4   GHz con 1,5 giga di RAM, Android 4.2 e connettività HSPA+.L’obbiettivo di Samsung è quello di conquistare gli utenti che vogliono grandi dimensioni e nuove funzioni, a scapito della definizione delle immagini, uno strumento di lavoro, dunque, più che di intrattenimento, segmento al quale è dedicata tutta la produzione dei “phablet”, mercato che è in crescita e che secondo molti analisti è in procinto di un vero e proprio boom. 