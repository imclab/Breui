'House of cards', la serie tv nata online  premiata ai Webby. E sogna gli Emmy - Repubblica.it NEW YORK - E' una 'casa di carte' che regge, ben salda, e ottiene già i primi riconoscimenti: House of Cards, la serie tv prodotta dal sito di programmi tv on demand Netflix, potrebbe essere candidata come miglior serie drammatica agli Emmy, ma intanto la straordinaria qualità della serie gli è valsa l'assegnazione di due Webby (i premi dedicati ai successi sulla Rete), uno come miglior sito streaming e l'altro come menzione speciale alla produzione. House of Cards è un thriller politico ambientato nei corridoi del congresso Usa e della Casa Bianca. La star assoluta è il due volte premio Oscar Kevin Spacey, che è anche produttore della serie. La particolarità del prodotto, distribuito da Netflix, è l'aver rotto con la settimanalizzazione a cui ci hanno abituato le serie tv, e che sul web perde di senso: tutti e 13 gli episodi della prima stagione sono stati messi in Rete nello stesso momento e l'utente ha potuto vederli, se aveva tempo, anche tutti di seguito. È la prova, secondo gli addetti al settore, che anche in Rete si può produrre qualcosa di alta qualità, e non sono nei grandi network. Uno sforzo per questo premiato dai Webby. Tra gli altri vincitori di quest'anno (la premiazione avverrà il 21 maggio) ci sono anche i cantanti Justin Bieber e Frank Ocean, il sondaggista e analista politico del New York Times Nate Silver e il sito umoristico The Onion. Uno dei premi andrà anche alla campagna per la rielezione di   Barack Obama. 