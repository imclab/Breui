Apple contro Foxconn sulla qualità:  8 milioni di iPhone tornano in fabbrica - Repubblica.it OTTO MILIONI di iPhone tornano in fabbrica. E per il futuro modello 5S, Foxconn non sarà l'unico costruttore sotto contratto con Apple, come invece è accaduto negli ultimi anni. Le vendite di iPhone in realtà continuano a crescere, ma Apple non sembra contenta del lavoro del partner. Otto milioni di unità sono infatti tornati ad Apple, restituiti per difetti o imperfezioni nella fabbricazione. Non solo difetti estetici, ma anche di funzionamento, che da quanto si riscostruisce Apple imputerebbe completamente a Foxconn. E questi ottio milioni di smartphone torneranno tutti in Cina, dove presumibilmente verranno rigenerati per aderire alle specifiche del controllo qualità. Il costo dell'operazione è valutato intorno ai 250 milioni di dollari, non pochi neanche per la grande liquidità della Mela. E proprio ai difetti di fabbricazione riscontrati da Apple viene anche imputata la scarsità di iPhone 5 inizialmente presente sul mercato: al tempo del lancio, Foxconn rispondeva che lo smartphone era particolarmente difficile da produrre, con le sue peculiarità estetiche e gli incastri tra vetro e metallo. In ogni caso, Apple aggiungerà contractor per la produzione di iPhone 5S. Il nuovo modello è previsto per giugno, almeno lo è la presentazione. Per l'effettiva disponibilità sul mercato ci sarà probabilmente da attendere qualche settimana. Le innovazioni saranno sia estetiche che interne, con particolare accento su queste ultime: un chip più potente e   una fotocamera più performante sono quasi scontate, ma ci dovrebbero essere anche nuove funzionalità, ad esempio l'Nfc e il riconoscimento dell'impronta digitale, e probabilmente l'introduzione di altri colori per lo chassis oltre ai classici nero e bianco. 