Pirati sì, ma inconsapevoli: l'illegalità sul web non è percepita - Repubblica.it SCARICO, ergo sum. Ma senza sapere, piuttosto diffusamente, che il download di un contenuto protetto da copyright è un atto illegale. A rivelarlo è un sondaggio inglese su 2500 partecipanti, commissionato dalla finanziaria Wiggins e pubblicato dal Guardian. L'inconsapevolezza regna sovrana: non la maggioranza, e però un numero importante ugualmente, il 44% degli intervistati, ritiene che scaricare contenuti sotto copyright attraverso peer to peer e cyberlocker non sia reato. Oppure non sa rispondere sulla liceità del comportamento. E quasi due terzi del campione usa la rete per procurarsi contenuti, con cadenza quotidiana.Il 35% invece ritiene lecito copiare per uso personale un contenuto multimediale o comunque protetto da diritto d'autore. Se un conoscente ha scaricato un film illegale insomma, una cospicua fetta degli intervistati ritiene lecito chiederne una copia, senza saper dire se l'atto rappresenta un'infrazione del codice. L'inconsapevolezza è il dato più rilevante perché nello stesso campione si riscontrano risposte positive, per il 68%, sull'importanza del copyright e del diritto d'autore, come sulla necessità di tutela dell'industria che produce contenuti. Questa specifica percentuale è in crescita rispetto all'ultimo sondaggio del 2010, che segnava un 55%.  