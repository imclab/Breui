Messaggi nascosti nelle immagini Facebook: lo fa Secretbook, con rischi per la sicurezza - Repubblica.it A CREARLA è il "solito" genio ventenne, 21 anni per l'esatezza, Owen Campbell Moore. E' un'estensione di Google Chrome che si chiama Secretbook e permette di nascondere messaggi di 140 caratteri all'interno delle immagini pubblicate su Facebook. Parole che poi possono essere decodificate attraverso una password. Secretbook funziona modificando il colore di un pixel in una serie di immagini, che analizzate conoscendo la chiave di lettura compongono un messaggio. Ma appunto è necessaria la password, perché altrimenti anche a una visione attenta le immagini rimangono quello che sono in apparenza, dei file jpeg senza alcun contenuto altro rispetto a ciò che illustrano. Campbell ha realizzato l'estensione in due mesi, come progetto universitario. La differenza rispetto ad altre tecniche di questo tipo è che il ragazzo ha inserito nella sua estensione lo stesso algoritmo che Facebook usa per comprimere e formattare le immagini. Evitando quindi che il messaggio segreto contenuto nella jpeg non cambia, come cambierebbe se fosse caricata e poi lasciata all'ottimizzazione dei codici di Facebook. In questo modo, il social network non interviene sulla foto e il messaggio segreto rimane intatto. Owen, che studia informatica a Oxford, sembra essere andato oltre il progetto universitario. Riuscendo a concepire un metodo non proprio lineare attraverso cui  nascondere informazioni nei milioni di immagini che vengono caricate su  Facebook ogni minuto. Un sistema che ora presenta dei chiari rischi per  la sicurezza, perché   potenzialmente utilizzabile da malintenzionati e  terroristi per comunicare. Già ora, il mondo del crimine utilizza  sistemi digitali impensabili come sistema di comunicazione, come ad  esempio i giochi tipo Scarabeo online, per comporre parole. E Secretbook  potrebbe essere un comodo strumento in più. Anche se a Wired il ragazzo dichiara di non temere questo tipo di scenari, perché il suo sistema "non è perfetto". (t.t.) 