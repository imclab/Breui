La corte di Strasburgo all'Ucraina:  "Tymoshenko detenuta illegalmente" - Repubblica.it STRASBURGO - La Corte europea dei diritti umani ritiene illegale ed arbitraria la decisione delle autorità ucraine di sottoporre Yulia Tymoshenko al carcere preventivo. Si sostiene infatti che non vi fossero sufficienti motivi per rinchiudere l'ex premier in carcere prima in attesa del processo.La Corte europea dei diritti dell'uomo non è arrivata a dire che la detenzione preventiva di Yulia Timoshenko sia stata determinata dalla volontà di escluderla dalla vita politica e dall'intenzione di impedirle di candidarsi alle elezioni nell'ottobre 2012. Tuttavia è stato stabilito che i motivi che hanno portato l'ex premier in carcere prima del processo sono "arbitrari e illegali", e quindi l'Ucraina ha violato il diritto alla libertà di Tymoshenko.In particolare, la Corte sottolinea come la principale giustificazione per sottoporre Tymoshenko al carcere preventivo sia stata l'accusa che stava ostacolando i procedimenti contro di lei e tenendo un comportamento poco rispettoso nei confronti dei giudici nazionali. In base alla Convenzione europea dei diritti umani, sottolinea la Corte di Strasburgo, queste non sono ragioni sufficienti per sottoporre qualcuno al carcere preventivo. Tanto più che, prima di essere trasferita in carcere, l'ex premier non ha mai lasciato Kiev, così come gli era stato ordinato, e si è sempre presentata a tutte le udienze. Inoltre, i giudici osservano che le autorità ucraine non hanno mai rianalizzato attentamente i ricorsi presentati   da Tymoshenko contro il carcere preventivo, nonostante lei avesse presentato specifiche argomentazioni per il suo rilascio. 