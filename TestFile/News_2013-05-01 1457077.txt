Potenza, ucciso nella notte mentre tornava a casa. Due i killer - Repubblica.it POTENZA - Colpito da alcuni proiettili, sparati con ogni probabilità da almeno due armi, un uomo - Donato Abbruzzese, di 45 anni, con precedenti per reati contro la persona - è stato ucciso la notte scorsa a Potenza, in via Parigi, mentre stava facendo ritorno alla sua abitazione.Sull'omicidio indaga la polizia che ha ascoltato alcune persone residenti nella zona, il quartiere "G" del capoluogo lucano, dove è avvenuto l'omicidio. Secondo la prima ricostruzione fatta dagli investigatori, intorno all'una, Abbruzzese stava tornando a casa, da solo: nei pressi della sua abitazione vi erano almeno due persone che lo aspettavano e che hanno sparato, colpendo l'uomo in diversi parti del corpo.Sul posto sono giunti la polizia, i sanitari del 118 - ma a nulla sono valsi i tentativi di rianimazione perchè l'uomo è morto poco dopo - e il pm della Procura della Repubblica di Potenza, Gerardo Salvia. Gli inquirenti stanno analizzando le ultime ore di vita di Abbruzzese, che aveva precedenti penali e che, in un caso, era stato assolto dalla Corte d'Assise di Potenza per un tentativo di omicidio.  