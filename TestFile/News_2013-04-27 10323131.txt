Facebook Home, rivoluzione social. Ma aumentano i rischi per la privacy - Repubblica.it DOVEVA accadere. Era naturale che accadesse, era necessario anzi, perché Facebook sa che il suo futuro è completamente legato al suo successo sui device mobili, gli smartphone innanzitutto. Ieri a Menlo Park in California, Mark Zuckerberg, ha presentato Facebook Home, un software che trasforma il proprio smartphone Android in un device targato Facebook, in una macchina mobile le cui funzioni principali, più visibili, più immediatamente usabili, sono quelle del social network. "Non è un telefono o un sistema operativo", ha detto Zuckerberg presentando Home, "è un esperienza". La frase è a effetto, serve a smarcarsi da ogni possibile polemica, Facebook non vuole mettersi in concorrenza con nessuno, con i fabbricanti di smartphone innanzitutto e tantomeno con i produttori di software, non vuole avere di certo difficoltà con Google, ma neanche con Samsung, Htc o Nokia, tanto per citarne alcuni. No, Facebook vuole al contrario offrire ai produttori di smartphone un modo semplice per consentire ai propri utenti di trovare soddisfazione sulle loro macchine, offrendo una "casa". Si, bisogna partire dal nome, non casualmente scelto (peraltro non nuovo, vista l'esistenza di Playstation Home) per indicare che il rapporto tra Facebook e i suoi utenti si fa sempre più stretto, costante, immediato. Home, casa, Facebook vuole che i propri   utenti si sentano, usando il nuovo sistema, nella loro casa, con i loro amici, i loro contatti, sempre a disposizione e prima di tutte le altre funzioni dello smartphone. Home, infatti, una volta installato sul proprio smartphone, mette in primo piano i contatti, le persone e gli amici sul social network, e non le applicazioni. Accendo il telefono e sono in casa, nel mio circolo di amici, dal quale esco se abbandono Home e inizio a usare lo smartphone in maniera tradizionale, con il suo sistema operativo e le sue app. No, non si tratta di un semplice software ma di un sistema che, se dovesse aver successo, cambierebbe in maniera radicale il nostro rapporto con la macchina che abbiamo in tasca, modificherebbe la nostra percezione dello smartphone, lo trasformerebbe definitivamente in qualcosa di diverso, un "internet device" a tutto tondo.Era da molto tempo che si vociferava della possibilità che Facebook realizzasse un proprio telefono ma Zuckerberg, assai saggiamente, ha scelto una strada diversa, evitando di dover accontentare con un'unica macchina il miliardo di utenti del social network, ognuno dotato di gusti, idee e necessità differenti, evitando di entrare nella spirale del costante miglioramento della macchina, evitando di trasformare il proprio business innestandoci sopra, con conseguenze imprevedibili, la produzione o anche solo la vendita di hardware. Ma anche evitando di realizzare un sistema operativo proprio, che avrebbe dovuto entrare in competizione con gli altri, e comunque costringere gli utenti Facebook a scegliere, a cambiare macchina. Nulla di tutto questo poteva ragionevolmente funzionare, e quindi Zuckerberg e i suoi hanno pensato che tutto quello che un utente di Facebook ha sempre voluto è usare il social network meglio e quando vuole e che questo desiderio poteva essere accontentato con un software innovativo. "Home" è fatto per le macchine che hanno Android come sistema operativo, si "innesta" e si sovrappone all'OS di Google che è attualmente il più diffuso al mondo e gira su decine di modelli diversi di smartphone. Non ha una versione Apple, per ora, perché la "chiusura" del sistema operativo Apple impediva ogni forma di ragionevole innesto, non avrebbe consentito a Facebook di potersi sovrapporre all'iOS. Android, invece, è un sistema aperto, consente ad altri modifiche e innovazioni, proprio come ha fatto Facebook e Zuckerberg nella conferenza stampa ha giustamente ricordato che questo è uno dei motivi del successo del sistema operativo. Lo ha detto anche perché "Home" nasce senza accordi con Google, è un operazione completamente gestita da Facebook e il software, una volta installato, fa sostanzialmente scomparire Android dalla vista degli utenti. Zuckerberg sa che "Home" potrà andare avanti e svilupparsi solo se Android continuerà a essere aperto, solo se Google non vivrà l'arrivo di "Home" come una potentissima mazzata sui sogni di grandezza di Google+, il social network nato a Mountain View. Concorrenza che si allarga anche a chat e mail di Facebook, che in "Home" ovviamente vengono favorite. E' anche vero, però, che se "Home" avesse successo sarebbe un ulteriore driver per la diffusione di Android. Di certo il nuovo software pone anche dei problemi riguardo la privacy, come ha sottolineato immediatamente Om Malik, del sito Giga Om, intitolando il suo pezzo di commento "Why Facebook Home bothers me: It destroys any notion of privacy ".  Il motivo di tanta preoccupazione è ovviamente il fatto che Home sarà sempre attiva e avrà accesso a tutte le funzionalità hardware del telefonino, saprà quali applicazioni utilizziamo, potrà tracciare le nostre abitudini d'uso. Ovviamente Facebook nega, affermando che non monitorerà in maniera attiva la posizione degli utenti,  e nella sua Data policy afferma che mantiene le nostre informazioni "solo finché sono utili per fornirti i nostri servizi" e che fornisce dati agli inserzionisti "solo dopo aver rimosso il tuo nome e qualsiasi altra informazione personale o dopo aver combinato i tuoi dati con quelli di altre persone, in modo che non siano più associati a te". Le preoccupazione di Malik sono giuste, ma va detto che, in linea di massima, quello della privacy non sembra essere stato, fino ad oggi, il problema principale degli utenti di Facebook, che la gestiscono con relativa tranquillità. Malik pone però un problema più ampio, quello della "distruzione" della nozione di privacy come noi oggi la conosciamo. Ma è proprio questo il punto, "Home" potrebbe cambiare non solo il nostro modo di usare lo smartphone, ma far nascere addirittura dei nuovi device, "social oriented", che mettono in discussione non solo la privacy ma il nostro modo di relazionarci con altri esseri umani. Esageriamo? forse, ma bisognerà seguire con interesse come "Home" si svilupperà, che successo avrà, se davvero gli utenti metteranno le funzioni "social" prima di tutto il resto. E se sarà così saremo entrati in una fase davvero nuova. 