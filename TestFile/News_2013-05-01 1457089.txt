Separato e senza lavoro era tornato dai genitori - Repubblica.it ROSARNO - Ieri mattina ha detto al padre che doveva partire. Capitava che ogni tanto andasse fuori per cercare lavoro. I suoi genitori non se ne preoccupavano più di tanto. Luigi Preiti era tornato a Rosarno. La separazione dalla seconda moglie che vive in Piemonte con il figlio di 11 anni, lo aveva riportato in Calabria dopo quasi 20 anni di emigrazione al nord. Nel paese della PIana si dava da fare. Piccoli lavori di muratura, riparazioni saltuarie, alla giornata. Come fanno molti nei paesini del sud. Uno come tanti, praticamente sconosciuto alle forze dell'ordine in una terra in cui gli schedari sono pieni di personaggi da tenere d'occhio.  Luigi Preiti non aveva grilli per la testa. Certo la separazione dalla moglie era stata una brutta botta, così come una sofferenza era anche la distanza dal figlio. L'ultima volta, l'aveva visto per la prima comunione. Dal Piemonte dicono: aveva dilapidato tutto al videopoker. Il fratello vive a Novi Ligure, non lo vedeva da agosto e fa capire di non avere rapporti stretti: "Non era un terrorista, non era un malato di mente. L'ho visto in televisione, sono caduto dalla sedia. Lo stesso è successo ai miei. Chiedo scusa all'Arma dei Carabinieri, massima solidarietà ai militari feriti. Ora andrò dai miei genitori". L'ex moglie si dice sconvolta e disperata.   Ai carabinieri l'uomo ha detto: "Puntavo ai politici", nel suo passato non c'è traccia di impegni di partito.LE IMMAGINI: IL FERMO DELL'UOMO DAVANTI A PALAZZO CHIGIL'interrogatorio. "Ho voluto fare un gesto eclatante in un giorno importante: non odio nessuno in particolare ma sono disperato". Luigi Preiti ha tentato di giustificare così il suo gesto nel corso dell'interrogatorio col procuratore aggiunto Pierfilippo Laviani e il pm Antonella Nespola. Secondo gli inquirenti, aveva progettato il suo gesto da almeno venti giorni. "Ho acquistato la pistola al mercato nero di Alessandria, quattro anni fa". Una famiglia perbene. A Rosarno, i Preiti sono considerati persone perbene, almeno per quanto riguarda il nucleo familiare di Luigi. Certo sulla scheda di qualcuno dei suoi parenti si dice "segnalato in compagnia dei Pesce" o "dei Bellocco". Ipotesi lontane magari appuntate per qualche frequentazione sospetta, per un caffè preso al bar. Ma loro, Luigi e i suoi, "con i mafiosi, almeno in apparenza, non avevano alcun rapporto". Non sono legati ai clan e non facevano parlare di loro in paese. C'è da capire se l'attentatore abbia veramente preso l'arma al mercato nero di Alessandria.Per questo la visita dei carabinieri in casa Preiti è stata una sorpresa. Per i genitori dell'uomo tutto appare come un incubo. Un brutto sogno. Luigi era partito ieri mattina dalla stazione di Gioia Tauro, dove è stata trovata la sua Peugeot e in casa non aveva detto nulla di più. E' stato fermato dalla Polfer sul treno per un normale controllo. Secondo quanto hanno raccontato i genitori e qualche vicino agli investigatori, non aveva neppure particolari problemi economici. Una famiglia con la vita normale, di uno che certo non naviga nell'oro, ma che ha sempre vissuto in maniera dignitosa. Per questo il gesto di questo mattina appare come un vero e proprio giallo. Luigi non era un matto, non soffriva di depressione, non era un disperato. Il suo gesto appare inspiegabile. L'assessore di Rosarno, Francesco Bonelli, si dice anch'esso stupito: "Mi dicono che non frequentasse molto il paese". Preiti dai registri comunali non risulterebbe neanche avere trasferito la residenza a Rosarno. "Siamo in una situazione molto difficile  -  dice il sindaco di Rosarno Elisabetta Tripodi  -  credo che questo sia il segnale di un fortissimo disagio che attraversano molte persone, per la fine di un matrimonio, la perdita del lavoro, sono segnali che non vanno sottovalutati. Personalmente non ricordo Luigi Preiti, ma mi dicono che in gioventù non abbia mai dato segni di squilibrio mentale".Stesso giudizio dall'ex sindaco di Predosa, il paese dove Preiti aveva diffuso. "L'ho conosciuto e frequentato: una persona disponibile con tutti. non ha mai dato segni di squilibrio. Perfettamente ingrato nel paese" (guarda il video). "Da 5-6 anni non lo vedevo più, forse dopo la separazione".Le indagini. I carabinieri hanno perquisito l'abitazione dei genitori dove Luigi Preiti viveva. Cercano qualsiasi indizio utile a capire le ragioni di un gesto del genere. La sua auto è stata individuata davanti alla stazione di Gioia Tauro, da cui è partito ieri in treno. I carabinieri l'hanno transennata e ora attendono gli artificieri per i controlli del caso. Nelle prossime ore saranno sentiti il padre (emigrato in Germania per 30 anni), la madre e le due sorelle di Luigi che vivono in paese, ma non nella famiglia d'origine. Luigi davanti a Palazzo Chigi ha più volte urlato "ammazzatemi", e la sensazione è che per una qualche ragione volesse farla finita. 