Preiti voleva suicidarsi in albergo.  Giangrande in lieve miglioramento - Repubblica.it ROMA - Luigi Preiti resta in carcere. Il Gip Bernadette Nicotra ne ha convalidato l'arresto dopo 4 ore di interrogatorio nel carcere di Rebibbia. "Volevo suicidarmi in albergo sabato sera" ha detto ai giudici il piastrellista di 49 anni, che domenica scorsa ha sparato sette colpi di pistola davanti a Palazzo Chigi, ferendo due carabinieri. Preiti ha raccontato agli inquirenti di aver pensato di farla finita la sera prima. Ma poi "ha desistito - hanno riferito i suoi avvocati - pensando che sarebbe stato interpretato come uno dei tanti suicidi legati alla crisi". Rimangono dunque in piedi le accuse di tentato omicidio di tre militari dell'Arma (oltre a  Giuseppe Giangrande, ferito gravemente al collo, e Francesco Negri, colpito alla gamba, sono stati ritrovati  proiettili anche nel giubbotto antiproiettile del brigadiere Marco Delio  Murrighile), di detenzione illegale di arma clandestina e ricettazione.I legali, che hanno chiesto al Gip di "valutare la compatibilità del regime carcerario con lo stato di alterazione in cui si trova Preiti", aggiungono che, quando è stato immobilizzato da un carabiniere, Preiti gli ha domandato: "Perché non mi avete sparato?", precisando che il loro assistito si aspettava "che la sua azione dimostrativa culminasse con la sua morte". L'attentatore, inoltre, durante l'interrogatorio ha chiesto scusa all'arma dei carabinieri e in particolare ai familiari dei due feriti e ha espresso preoccupazione per le condizioni di Giangrande. L'uomo è già   sottoposto ad un trattamento farmacologico nel carcere di Rebibbia, e i suoi avvocati chiederanno prossimamente una perizia psichiatrica "soprattutto per chiarire le ragioni che lo hanno portato ad agire".Ha agito da solo. Non ci sono dubbi per i pm di Roma, Preiti ha fatto tutto da solo.  Non sono infatti emersi elementi tali  da far ritenere che l'uomo avesse complici o che abbia agito su  commissione. "Ero appostato davanti a Palazzo Chigi in attesa del  passaggio di politici", ha detto l'uomo anni ai pm nel corso del primo  interrogatorio subito dopo essere stato fermato. Preiti ha poi aggiunto  che quando ha visto i carabinieri mettere le transenne, ha "mirato a loro''. Dunque la concreta possibilità di non potere colpire i  politici, considerato lo spazio limitato nel quale poteva agire, ha  spinto Preiti a puntare l'arma contro i carabinieri. In un fermo immagine acquisito  dai filmati delle telecamere su Piazza Montecitorio si vede Luigi Preiti  che prende distintamente la mira puntando contro i carabinieri. Nel  filmato, Preiti tende il braccio con la pistola per fare fuoco. Il cellulare e la borsa. Sono  ancora molti i punti da chiarire: tra questi il fatto che nel cellulare  dell'uomo ci fosse ha una sim intestata ad uno straniero, un cingalese. Anche se i suoi avvocati hanno aggiunto che non risulta loro che la sim  del telefonino di Preiti sia intestata ad un extracomunitario,  precisando che durante l'interrogatorio il loro assistito ha dichiarato  di "non ricordare nulla sulla dinamica della sparatoria". Dai tabulati emerge che Preiti, dal momento della sua partenza dalla stazione di Gioia Tauro, non ha fatto nemmeno una chiamata. Eppure nei giorni precedenti ce ne erano parecchie, ai suoi genitori e alla sua ex moglie. E sono proprio loro ad averlo chiamato dopo aver visto le immagini in televisione di Palazzo Chigi. Quindi quello era il suo numero di telefono. Resta poi il giallo della borsa. I familiari di Preiti, infatti, hanno messo a verbale che la mattina della sua partenza era uscito di casa senza niente. Eppure le prime immagini che lo riprendono diretto verso Roma lo mostrano con una borsa in mano. Dove teneva la valigia con la pistola e le munizioni? L'ha nascosta ai parenti? Qualcuno la teneva per lui e gliel'ha data prima di partire?Lieve miglioramento per Giangrande. Per il brigadiere ferito c'è un "lieve miglioramento e i medici sono  cautamente ottimisti". Lo ha detto  Domenico Alessio il direttore generale del Policlinico Umberto I,  dove il carabiniere è ricoverato. "E' assolutamente vigile e presente e risponde a tutte le domande", ha aggiunto la direttrice sanitaria del Policlinico Umberto I, Amalia Allocca. "Non rischia più la vita - ha aggiunto - ma le complicanze in questi casi sono all'ordine del giorno quindi dobbiamo essere prudenti". Riguardo al recupero della mobilità degli arti la direttrice sanitaria ha risposto: "Ancora non siamo in grado di dirlo, sono necessari altri accertamenti, soprattutto quando sarà risolto l'edema al midollo, credo fra 2-3 giorni". Allocca ha poi definito il rapporto tra il brigadiere Giangrande con sua figlia Martina "speciale e bellissimo e di sicuro sarà d'aiuto".  