Twitter prova a blindarsi dopo gli attacchi, lavora a doppia chiave di autenticazione - Repubblica.it ROMA  - Un sistema "doppio" di autenticazione per Twitter che, oltre a nome utente e password, preveda l'inserimento di un altro codice, generato al momento e inviato a dispositivo registrato, per prevenire intrusioni nel proprio account. E' questo il meccanismo al quale starebbe lavorando la piattaforma di microblog secondo quanto riportato da Wired. Una misura, spiega il magazine di cultura digitale, che sarebbe nella fase di test interno e che punta a ridurre furti di account come quello accaduto ieri quando sono stati "bucati" gli account dell'Associated Press.La soluzione di sicurezza sarebbe già al vaglio degli ingegneri di Twitter e sarebbe in fase di sperimentazione prima di un eventuale disponibilità per tutti gli utenti. Oltre a login col proprio nome utente e la password, il sistema prevederebbe l'inserimento di un codice inviato a un dispositivo precedentemente indicato (il cellulare ad esempio) qualora si effettuasse l'accesso a Twitter da una location diversa da quella usuale. Twitter, osserva Wired, a febbraio aveva pubblicato un'inserzione di lavoro per cercare ingegneri che lavorassero a questo tipo di soluzioni per la sicurezza.L'ultimo, clamoroso, caso di furto di identità sui social network è accaduto ieri: l'account dell'Associated Press è stato violato e hacker hanno pubblicato un tweet con   la notizia di esplosioni alla Casa Bianca che avrebbero coinvolto il presidente Obama. Lancio 'bufala' che però ha seminato il panico per qualche momento, con tanto di brusca frenata di Wall Street: in tre minuti gli sbalzi azionari hanno bruciato qualcosa come 135 miliardi di dollari. Poi recuperati sino a fine seduta, che si è chiusa col segno più. 