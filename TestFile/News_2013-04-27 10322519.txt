Shazam, non soltanto la musica: ora riconosce anche i programmi tv - Repubblica.it OLTRE  300 milioni di utenti, 10 milioni di ricerche al giorno, 2 milioni di  download ogni settimana, un totale di circa 300 milioni di dollari di  canzoni vendute tramite iTunes nel 2012. Ecco i numeri di Shazam,  l'applicazione per smartphone che riconosce il nome del brano musicale  che state ascoltando con un semplice tocco. Ora, dopo aver conquistato  il mercato musicale, la compagnia inglese vuole entrare anche nei nostri  televisori. Come? Con un servizio che arricchisce la visione di un  programma con informazioni e contenuti extra. Ad esempio, mentre sullo  schermo scorrono le immagini di Titanic, Shazam mostrerà curiosità sul  cast, link al sito ufficiale o alla pagina su Wikipedia, i profili  Twitter degli attori protagonisti o i cinguettii degli altri  appassionati sull'argomento. Il software registra l'audio del programma e  lo confronta col suo archivio, che comprende anche trasmissioni in  diretta come concerti o eventi sportivi. Così è in grado di capire cosa  stiamo guardando in pochi secondi. "Possiamo fornire qualsiasi  tipo di informazione. Per ora potrete scoprire la trama di un film o il  nome del protagonista, ma in futuro anche la marca e il modello del  vestito indossato da una cantante o un attore, e con un click arrivare  al negozio online dove acquistarlo", spiega Andrew Fisher,  amministratore delegato di Shazam dal 2005, sul sito ufficiale.  L'obiettivo è creare un nuovo tipo d'interazione tra immagini e utenti,  una sorta di versione 2.0 del tasto rosso   dei decoder satellitari o  terrestri. Del resto, un recente rapporto dell'istituto di ricerca  Nielsen sostiene che l'80% delle persone usa smartphone e tablet mentre  guarda la tv. "Noi vogliamo rivolgerci a queste persone: ci sono oltre  un miliardo di smartphone nel mondo. Le possibilità di crescita sono  enormi", prosegue Fisher. Shazam punta non solo ad arricchire di  contenuti e Tweet la visione di un programma, ma conta di rivoluzionare  anche il nostro modo di fruire la pubblicità. Un domani potremo  acquistare il prodotto immediatamente, mentre guardiamo lo spot. Oppure  avere più informazioni o interagire direttamente con l'oggetto  reclamizzato. Immaginate ad esempio di vedere lo spot di un auto che  dalla tv passa sul vostro tablet e si trasforma in un videogame. Le  possibilità, in teoria, sono infinite.Il servizio è già attivo  negli Stati Uniti. I primi esperimenti sono stati portati avanti insieme  al canale NBC durante le Olimpiadi. Dopo alcuni mesi di rodaggio,  Shazam ha stretto accordi con oltre 160 emittenti in America. Con  risultati incoraggianti: il 54% degli utenti di Shazam usa  l'applicazione mentre guarda la tv. Quando compare il simbolo di Shazam  sullo schermo, basta attivare l'app per avere accesso ai contenuti  extra. Dopo gli USA, adesso è la volta dell'Europa, con l'Inghilterra in  prima fila. Lo scorso febbraio durante i Brit Awards, gli Oscar della  musica made in Britain, Shazam offriva biografie dei protagonisti,  trivia e collegamenti a Youtube per ascoltare tutte le canzoni in  concorso. In Irlanda, invece, sta andando in onda una pubblicità della  Volvo: usando Shazam si può richiedere una prova su strada e si  partecipa all'estrazione di un'iPad Mini.La compagnia inglese  spera di stringere accordi con le maggiori tv europee, Italia compresa  (siamo il quarto paese al mondo come numero di utenti), già nel 2013.  Per le pubblicità occorrerà aspettare un po' di più, perché ogni paese  ha regole diverse da rispettare. Insomma, ci vorrà del tempo, ma presto  smartphone e tablet rivoluzioneranno il nostro modo di guardare la tv.  Anzi, lo stanno già facendo. 