Nokia, un mini-tablet entro l'anno. In cantiere un Lumia da 41 megapixel - Repubblica.it LA TRIMESTRALE di Nokia non è buona in assoluto: una perdita di 272 milioni di euro. Ma rispetto a quella dell'anno scorso, è un trionfo: nel 2012 nei primi tre mesi il colosso finlandese perdeva 928 milioni. Segno che puntare su Windows Phone e sulla serie Lumia, senza perdere completamente il mercato low cost di cellulari e smartphone Symbian è una strategia che porta risultati. E su questa Nokia punterà ancora, ampliando la gamma dei dispositivi: entro l'anno, probabilmente a Luglio dice il Financial Times, l'azienda presieduta da Stephen Elop presenterà un phablet, un dispositivo con display da 5 o 6 pollici che andrà a competere direttamente con le macchine comparabili prodotte da Samsung. IMMAGINI: NOKIA, ECCO IL CATWALKIMMAGINI: I POSSIBILI LUMIANon un nuovo smartphone quindi, e nemmeno un full-tablet - un dispositivo si può considerare tale se ha almeno sette pollici. Ma una macchina a metà, in grado di telefonare e di far funzionare applicazioni con un fattore di forma più rilevante rispetto a uno smartphone. Non si sa nulla sulle capacità tecniche, ma di certo Nokia dovrà proporre un hardware comparabile a quello di Samsung. L'incognità principale è il sistema operativo:   sarà Windows 8 RT, la versione "minore" dell'os Microsoft, oppure il collaudato Windows Phone 8? La taglia del dispositivo farebbe propendere per questa ultima ipotesi, anche grazie al numero di app in crescita e alla buona diffusione che la piattaforma sta conoscendo. Due caratteristiche lontane da RT. Anche la serie degli smartphone Lumia dovrebbe arricchirsi. Da tempo si sa dei piani di Nokia in questa direzione, ovvero un'accelerazione sul numero di modelli e conseguenti fasce di prezzo, non dissimile da quella dell'ultimo anno, che ha visto arrivare sul mercato diversi Lumia per ogni tasca, con il 920 al top di gamma e gli ottimi compromessi tra potenza e costi dei modelli 820 e 720. Il 920 potrebbe essere "rinfrescato" entro l'anno con una versione più sottile e leggera, mentre l'asso nella manica di Nokia potrebbe essere un Lumia dotato della stessa tecnologia Pureview vista nel modello 808 Symbian: una fotocamera da 41 megapixel in grado di produrre le immagini più grandi viste finora su uno smartphone. Nome in codice, "Catwalk". (t.t)  