 Spari P.Chigi, così Preiti ha mirato su carabinieri Mistero su sim intestata a uno straniero   - Repubblica.it ROMA - Luigi Preiti ha agito da solo. Non sembrano esserci dubbi per i pm di Roma che hanno chiesto la convalida dell'arresto dell'attentatore di Palazzo Chigi. Non sono infatti emersi elementi tali da far ritenere che l'uomo avesse complici o che abbia agito su commissione. "Ero appostato davanti a Palazzo Chigi in attesa del passaggio di politici", ha detto Luigi Preiti ai pm nel corso del primo interrogatorio subito dopo essere stato fermato. Preiti ha poi aggiunto che quando ha visto i carabinieri ''mettere le transenne ho mirato ai carabinieri''. Dunque la concreta possibilità di non potere colpire i politici, considerato lo spazio limitato nel quale poteva agire, ha spinto Preiti a colpire i carabinieri. In un fermo immagine acquisito dai filmati delle telecamere su Piazza Montecitorio si vede Luigi Preiti che prende distintamente la mira puntando contro i carabinieri. Nel filmato, Preiti tende il braccio con la pistola per fare fuoco. Ma sono ancora molti i punti da chiarire: tra questi il fatto che nel cellulare dell'uomo ci fosse ha una sim intestata ad uno straniero: partito alla volta di Roma Preiti avrebbe contattato una persona, forse un parente. Il procuratore aggiunto Pierfilippo Laviani e il sostituto Antonella Nespola hanno dunque chiesto al gip Bernadette Nicotra di convalidare il fermo del 49enne che domenica ha  sparato davanti palazzo Chigi ferendo due carabinieri, uno dei quali,   Giuseppe Giangrande, è ancora in prognosi riservata. Nella stessa richiesta delprocuratore aggiunto si fa cenno, con riferimento ad audizioni dei familiari di Preiti, anche al "forte stato di insofferenza emotiva" dell'uomo. L'interrogatorio di convalida è stato fissato per domani mattina alle ore 10 presso il carcere di Rebibbia. Tentato omicidio di tre carabinieri, porto e detenzione di arma clandestina e ricettazione. Questo i reati contestati dalla Procura a Preiti, con le aggravanti della premeditazione e dell'aver agito contro pubblici ufficiali in servizio di ordine pubblico. I capi d'imputazione.  I reati contestati a preiti sono tentato omicidio plurimo "per avere con più azioni esecutive del medesimo disegno criminoso- si legge nel capo d'imputazione- esploso sette colpi di arma da fuoco a distanza ravvicinata e ad altezza uomo, attingendo così al collo il carabiniere brigadiere Giuseppe Giangrande e alla gamba l'appuntato Francesco Negri, mentre tentava di sottrarsi al fuoco dietro un riparo, e al giubbotto operativo di tela il vice brigadiere murrighile Delio Marco che lo stava affrontando, compiendo così atti idonei diretti in modo non equivoco a cagionare la morte, non riuscendo nell'intento per cause indipendenti dalla sua volontà".La Procura contesta a Preiti anche la detenzione di arma clandestina (la pistola calibro 7.65 Con cui ha fatto fuoco) di proiettili (cinquanta cartucce) e la ricettazione. I magistrati, inoltre, contestano al 49enne anche le aggravanti della premeditazione e dell'aver agito contro pubblici ufficiali in servizio di ordine pubblico. La Procura, poi, ha chiesto anche la convalida di ciò che è stato sequestrato: la pistola, i proiettili, una mappa di Roma con indicato il percorso dall'hotel a Termini (dove Preiti ha alloggiato la notte tra sabato e domenica) e piazza Montecitorio e la punta di un trapano trovata nella borsa dell'uomo.Nella borsa materiali per pulire pistola. È stato trovato anche del materiale per la pulizia della pistola, all'interno della borsa di Luigi Preiti. L'uomo aveva con sé anche altri proiettili. Anche il materiale per la pulizia della pistola è stato sequestrato. Invariate le condizioni di Giangrande. Restano gravi le condizioni del brigadiere Giuseppe Giangrande. I medici, che hanno diffuso un nuovo bollettino medico, hanno ribadito che la prognosi è ancora riservata. ''I parametri vitali del brigadiere Giuseppe Giangrande si sono mantenuti stabili durante la notte. Le condizioni neurologiche permangono invariate'', si legge nel primo bollettino medico della giornata diffuso dal Policlinico Umberto I di Roma. ''Il paziente - aggiunge il bollettino - rimane sedato e ventilato meccanicamente in quanto al momento non è possibile garantire una autonomia respiratoria efficace e continuativa. La prognosi - concludono i medici - rimane riservata''.''Non si saprà prima della fine della settimana se Giuseppe Giangrande potrà recuperare la mobilità degli arti'', ha detto Amalia Allocca, direttore sanitario dell'Umberto I. Il nuovo bollettino sulle condizioni di Giangrande sarà emesso dai medici dell'ospedale domani mattina alle 11.30. Questa mattina il comandante generale dell'Arma Leonardo Gallitelli ha fatto visita al carabiniere ferito, ricoverato al policlinico Umberto I di Roma. Assieme a lui sono entrati anche l'ex governatrice del Lazio Renata Polverini e il rettore dell'Università La Sapienza Luigi Frati.Martina sempre vicina al padre. Trasferta-lampo a Prato per Martina Giangrande. La ragazza è tornata infatti nella sua abitazione pratese per prendere vestiti e altri effetti personali, che non aveva fatto in tempo a prendere domenica, quando era partita per la Capitale subito dopo aver appreso del ferimento del padre.  Oggi, scortata dai carabinieri, Martina è tornata a Prato, ha preso quanto le serviva e poi è ripartita subito alla volta di Roma, per tornare al capezzale del padre. La sua decisione di licenziarsi per stare vicino al genitore ha commosso tutta Italia. Anche uno dei marò italiani trattenuti in India dopo l'uccisione di due pescatori, Massimiliano Latorre, ha elogiato Martina:''Una grande figlia nata ed educata da Un grande Padre. ONORE!!!'', ha scritto il fuciliere sul proprio profilo Facebook. Intanto la titolare dell'azienda per la quale la ragazza lavorava ha detto che la giovane non rischia il posto: "Le parole che ha detto in televisione Martina sulla sua volontà di licenziarsi sono le stesse che ha detto a me - ha spiegato la titolare Eleonora Gori -, ma ufficialmente io non ho nulla in mano. Vorrei proteggerla, sono sua amica, è per questo che sino ad ora ero rimasta in silenzio. Ma adesso sento che devo chiarire perché sono assediata dai media: per lei, lo voglio dire chiaramente, la porta è sempre aperta. Che decida di licenziarsi o di rimanere noi siamo sempre pronti ad aspettarla o a riaccoglierla. Non importa quanto tempo ci vorrà, fra 6 mesi o fra un anno noi saremo qui, il posto di lavoro è suo".Preiti in un video stazione Gioia Tauro. Dai filmati ripresi dalle telecamere di sorveglianza della Stazione di Gioia Tauro, da dove è partito Luigi Preiti sabato scorso per recarsi a Roma, l'uomo comparirebbe con una borsa in mano. La stessa borsa poi sequestrata e che conteneva proiettili, la punta di trapano e la cartina di Roma col percorso da fare dalla Stazione Termini, dove era l'hotel scelto per alloggiare sabato notte, e palazzo Chigi. Da alcuni accertamenti sarebbe inoltre emerso che Preiti non si sarebbe recato a Roma in macchina perché poco tempo prima aveva preso una multa salatissima.Perizia psichiatrica. Quando ha sparato ai carabinieri, Luigi Preiti "era in una condizione di alterazione psicologica, quindi non in grado di discernere e ancora oggi non sta bene". Lo sostiene l'avvocato Raimondo Paparatti, difensore di Preiti, annunciando che solleciterà una perizia psichiatrica al fine di accertare le condizioni del suo assistito al momento del fatto. Paparatti ha confermato che domani, in sede di esame della richiesta di convalida dell'arresto, Preiti risponderà alle domande del gip. Secondo il legale, Preiti "è molto provato psicologicamente, è molto dispiaciuto, continua a chiedere condizioni dei carabinieri feriti e si augura che possano guarire il prima possibile". All'esame dell'Agcom intervista a figlio Preiti.  L'Autorità per le garanzie nelle comunicazioni esaminerà l'intervista  televisiva fatta al figlio minorenne di Preiti e trasmessa lo scorso 29  aprile per valutarne i contenuti e "per verificare l'eventuale  sussistenza di violazioni della disciplina a tutela dei minori prevista  nel Testo unico dei servizi media e nel Codice di autoregolamentazione  Media e Minori". Alfano al Senato: "Intensificate misure". Nell'atto di domenica "non si possono né si debbono leggere i prodromi di focolai di piazza o di tensioni eversive in grado di compromettere la tenuta dell'ordine pubblico e della sicurezza che comunque resta salda. E per la quale mi sento di rassicurare l'opinione pubblica". Però occorre "tenere alta la guardia per evitare gesti emulativi", ha detto il vicepremier e ministro dell'Interno, Angelino Alfano, riferendo nell'Aula del Senato sul ferimento dei carabinieri. Non risultano contatti di Preiti con ambienti eversivi", ha precisato il ministro, ribadendo che l'uomo avrebbe "agito da solo". Si tratterebbe di "un gesto isolato", "un gesto sconsiderato" di un uomo le cui generalità "non risultano nella banca dati delle forze di polizia". Il ministro dell'Interno ha sottolineato che "l'equilibrio sociale e civile in tempi di crisi ha la fine sensibilità del cristallo" e ha aggiunto che "l'invito alla moderazione e alla responsabilità non può ora non essere pienamente condiviso, ciò nello spirito di solidarietà e coesione richiamato ieri dal presidente del Consiglio Enrico Letta nel suo intervento alla Camera". Alfano, poi, ha aggiunto che "la serenità del Paese è un bene che appartiene a tutti perché siamo chiamati tutti a difenderla", auspicando un "proficuo dialogo" tra il governo e il parlamento sui temi della sicurezza. Alfano ha chiesto inoltre che non si "strumentalizzi il disagio sociale" per scongiurare "eventuali gesti emulativi". Quanto alla ricostruzione dell'attentato, il titolare del Viminale ha confermato che sono in corso accertamenti sulla Beretta 7,65 utilizzata da Preiti, che aveva la matricola abrasa. Nell'azione, ha detto ancora il ministro, l'uomo ha sparato 7 colpi verso i carabinieri che non hanno risposto al fuoco.  