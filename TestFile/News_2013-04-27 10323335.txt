Drago d'oro, ecco i finalisti:  cinque videogame da non perdere - Repubblica.it Di giochi ne sono stati presentati 15, tutti sviluppati nel nostro Paese, e fra questi la giuria ne ha ora scelti cinque. Sono quelli che possono ambire al premio Miglior Videogioco Indipendente Italiano nell’ambito dei Drago d’Oro, i nostri Oscar dedicati al mondo di Super Mario & Co. Verranno assegnati il 16 aprile a Milano, e quella dei videogame italiani era l’ultima categoria che andava ancora definita. I canditati delle altre infatti, dal miglior gioco dell’anno a quello con la miglior grafica o la colonna sonora più bella, sono state tutte decise e votate dalle tre giurie: la popolare, quella della critica , quella della stampa specializzata.  IMMAGINI: I 15 TITOLI ITALIANII 5 selezionati. Anna è un’avventura horror sviluppata dalla Dreampainters per pc e Mac. Ambientata in Valle d'Aosta, in una segheria in disuso fra Champoluc e Periasc, porta il giocatore ad affrontare trabocchetti e presenze sinistre per mettere insieme i pezzi di un terribile segreto legato ad antiche leggende. Sullo sfondo l’antitesi tra l’atmosfera fiabesca delle valli alpine   e l’inquietudine dei personaggi principali. Battleloot Adventure, sviluppato da Digital Tales per iOs e Android, è un mix tra un gioco di strategia ed uno di ruolo. Si svolge nel cuore della regione di Kameloot, dove quattro città rivali si contendono la possibilità di essere esonerate dalle tasse del sovrano. Il giocatore è chiamato a gestire una banda di soldati per giurare fedeltà, fino a quando conviene, a una delle quattro città e affrontare gruppi di mercenari rivali, anch’essi in cerca di oro e fortuna. Ikaro Racing è il simulatore di volo della Magic Dream Games (pubblicato da NuOxygen) per iOs, Android, Mac e pc. Fa vivere l’emozione di pilotare un aereo da corsa ad alte prestazioni e permette di gareggiare, a bassa quota e rischiando la vita, contro una flotta di aerei dai colori sgargianti in scenari mozzafiato. Insomma, puro divertimento. Interamente scritto e doppiato anche in Latino, Nicolas Eymerich, Inquisitore è un’avventura della TiconBlu per pc, Mac, iOs, Android. Si svolge a Carcassone, nel 1364: Nicolas Eymerich, frate domenicano destituito dal rango di Inquisitore Generale, è chiamato dal capo dell’Inquisizione per indagare su una vicenda oscura. Superando le subdole trame dell’abate, scontrandosi con sopravvissuti dell’eresia catara, dovrà trovare il Libro Proibito dei Misteri Eleusini, nel quale si cela la chiave del mistero.  Planet Zoom And The World Inside è il primo capitolo di una saga per iOs di Daniele Bianchini per Info Tech Studio. Ambientato internamente al pianeta Zoom ha una fisica singolare: il terreno di gioco sono i quattro bordi interni del display, mentre al centro c’è una luna artificiale con la sua gravità. E’ in atto una disputa tra chi è sotto e chi è sopra, tra Il Dottore Pazzo che pretende di essere sopra e dichiara guerra al Ragazzo, interpretato dal giocatore. Di qui una lunga serie di laboratori, macchine da guerra e cannoni da sviluppare in stile steampunk e disegnato a matita.Per sapere chi fra Assassin’s Creed III, Call of Duty: Black Ops II, Halo 4, Dishonored, Mass Effect o Max Payne 3 e gli altri grandi titoli del 2012 verrà premiato occorre aspettare il 16 aprile. Nel frattempo ecco i cinque candidati italiani scelti nella rosa dei 15 videogame presentati dalle diverse software house. A testimonianza che le startup, da noi non mancano nemmeno nel settore dei giochi elettronici. L’invito comunque è di guardare anche gli altri titoli, un elenco in cui non mancano uscite interessanti. 