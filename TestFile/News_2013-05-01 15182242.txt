   "Slealtà nella diffusione di Android". Ricorso all'Antitrust contro Google - Repubblica.it BRUXELLES - Un gruppo di aziende tra cui Microsoft, Oracle, Nokia, Expedia, Tripadvisor, che fanno parte di FairSearch hanno inviato un ricorso all'Antitrust europeo contro google per pratiche anti-concorrenziali legate al sistema per telefoni mobili Android. Secondo i 17 ricorrenti, Google usa Android come 'cavallo di Troia' per monopolizzare il mercato nel settore della telefonia mobile e controllare i dati dei consumatori.FairSearch contesta a Google il vincolo al quale lega i produttori che usano Android e vogliono proporre applicazioni come Maps, Youtube o Play ad accettare anche altri servizi della gamma di applicazioni del gruppo a spese delle offerte concorrenziali. La Commissione europea non è obbligata a compiere alcuna azione, se non a rispondere alla lamentela presentata. Google è sotto indagine da parte degli enti antitrust europei dal 2010, per le pratiche legate alla sua posizione di dominio nelle ricerche online e nei mercati pubblicitari. Android è al primo posto fra i sistemi operativi per smartphone più usati nel mondo, seguito da iOS di Apple. Blackberry, Microsoft e gli altri sono invece molto indietro.   