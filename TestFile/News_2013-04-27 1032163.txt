Amazon si espande, strategia Cloud:   Jeff Bezos sulle orme di Steve Jobs - Repubblica.it LA STRATEGIA di espansione di Amazon passa dal Cloud e nelle ultime ore, si riassume in due parole precise: "File Sync". Ovvero, Jeff Bezos e la sua azienda si lanciano nella concorrenza ai servizi Cloud di archiviazione e condivisione personali, come Dropbox, Sugarsync, Skydrive, Google Drive e tanti altri. Qual è la differenza? Che Amazon parte da un servizio già disponibile, Cloud Drive. Ovvero, la "mensola" virtuale su cui gli acquirenti di musica su Amazon possono lasciare i propri Mp3 per ascoltarli da qualunque dispositivo connesso. E ora File Sync amplia la possibilità concessa all'utente, mettendolo in grado non solo di caricare i propri file, cosa già possibile prima, ma anche  sincronizzarli tra computer, smartphone e tablet.File Sync, disponibile per ora per Windows e Mac, funziona come un normale "personal locker" sul cloud, un armadietto nella nuvola da 5 gigabyte gratuiti in cui si possono immagazzinare documenti, testi, musica, video. E che pagando si può ampliare. Nulla che non si sia già visto. Ma il cloud personale è lo stesso terreno su cui combattono i servizi offerti da Apple con iTunes Match, Google, Microsoft. E Amazon sulla nuvola c'è sa sempre: suo è il servizio S3 che fa da spina dorsale ai principali pacchetti di backup online commerciali, quelli con i nomi importanti. L'azienda è poi al lavoro su un progetto segreto, che molti analisti identificano con l'obbligatorio smartphone. Una mossa che ha senso alla luce dell'espansione della   gamma Kindle Fire, che ora conta anche un tablet con display da 8 pollici per fare concorrenza diretta all'iPad, Mini anzitutto, ma anche al più grande. Con i prezzi aggressivi tipici di Bezos, nonostante le polemiche degli ultimi tempi. Ma quello che si vede con evidenza è la strategia di espansione di Amazon. Da semplice libreria online com'era all'inizio, l'impero di Bezos cresce occupando le caselle più strategiche, quelle dove gli altri non sembrano guardare. Proprio come Steve Jobs espandeva il suo. Puntando però ancora sull'accessibilità, che non è solo low cost ma anche innovazione selettiva nelle modalità di fruizione dei contenuti, con la "liquidità" della piattaforma Kindle, ripresa anche in un certo senso dal progetto Home di Facebook. E impensierendo sia Apple che Google, che ha lanciato i suoi dispositivi mobili proprio per parare Bezos. Anche perché i Kindle Fire portavano in dote un cambio di paradigma, ponendosi come sinonimo dell'esperienza Android su tablet (e però lo store di applicazioni e servizi di quei dispositivi era quello di Amazon e non il Play Store di Google). Ora non solo l'azienda è un grande magazzino elettronico che vende di tutto, ma si fa anche piattaforma, permettendo la pubblicazione e la vendita di prodotti culturali "self published", dai cd ai libri, e sperimentando con le vendite dell'usato digitale, grazie a un enorme parco titoli, e di clienti. Gli manca il social, anzi no: ne hanno uno dedicato ai libri, Goodreads. E ci sono sicuramente diverse altre idee nel cilindro di Bezos, che intanto ha coronato i suoi sogni di adolescente: recuperando i relitti dei moduli lunari Apollo dall'Oceano. 