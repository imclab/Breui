Apple, se lo 'scheumorfismo' invecchia: grafica e design più semplici per iOS - Repubblica.it UNA PAROLA sola per contenere tanti simboli, che da lungo tempo hanno caratterizzato Apple. Lo scheumorfismo è una tecnica che secondo la definizione "si utilizza su un oggetto per richiamare le caratteristiche estetiche di un altro". Come ad esempio le increspature e gli strappi della carta nel blocco note di iOS, i tavoli da gioco verdi in Game Center, le librerie in legno di iBook. Il maggior sostenitore dell'idea scheumorfica era Scott Forstall, il vicepresidente della Mela, allontanato dall'azienda qualche tempo fa. Al suo posto, come responsabile del design delle interfacce c'è ora Jony Ive, il nome dietro i disegni dell'hardware di Apple. Che potrebbe cambiare tutto e portare una ventata di essenzialità nella grafica del prossimo iOS, il 7, che verrà svelato a giugno. IMMAGINI: APPLE E LO SCHEUMORFISMOVIDEO: IOS7, COSI' LO IMMAGINA L'ITALIASono tanti gli elementi estetici nelle interfacce di iOS e Mac Os che potrebbero essere messi in discussione. L'idea scheumorfica è sparsa per tutto il design delle interfacce Apple, e c'è già qualche tentativo esterno amatoriale come quello del blogger di iMore, Rene Ritchie,   che ha "piallato" tutta la grafica di iOS, riportando le app di sistema a un look molto basico. L'effetto è disorientante e probabilmente, se i suoi successi hardware rappresentano una traccia, Jony Ive ha in testa qualcosa di meno appariscente ma ugualmente evoluto. Ma di base è tutto iOS che sembra andare incontro a una ridefinizione pesante. Addirittura coinvolgendo ingegneri Apple assegnati a MacOS X, negli ultimi tempi sottratti allo sviluppo per Mac e dirottati sulla realizzazione di iOS. Una piattaforma che con i dati degli ultimi giorni conferma la crescita, e che però è rimasta nelle apparenze e nel funzionamento di base molto simile a com'era nel 2007, l'anno di lancio. Scheumorfismo compreso. E a Cupertino sanno bene quanto è importante mantenere un look fresco, non solo nell'hardware.Così, per la versione 7 del sistema operativo, e presumibilmente con in testa i nuovi dispositivi iOS che verranno, dall'orologio alla televisione, Ive e il suo team sono al lavoro per aprire una nuova stagione per le interfacce Apple. I nuovi iDevice, con display molto più piccoli e molto più grandi degli attuali, avranno certamente bisogno di un ripensamento delle interfacce. Ai tempi di Forstall, l'azienda poteva essere vista come spaccata in due sulla strada da intraprendere. Lo scheumorfismo era apprezzato, ma anche una possibile visione fatta di elementi più semplici e distanti dal mondo reale aveva i suoi estimatori. E per quanto riguarda gli utenti, le proporzioni sono simili. Abbandonare del tutto i "ghirigori" grafici potrebbe quindi non essere una scelta saggia per Apple. Ma la qualità delle interfacce utente avversarie avanza, su tutte quella di Windows Phone, molto apprezzata anche dal cofondatore di Apple Steve Wozniak, basata su un'essenzialità ben studiata e sull'assenza assoluta di "screen clutter", elementi inutili sul display. Dell'opinione di Jobs invece non si sa nulla, ma c'è una notizia correlata: c'è la sua firma sui prossimi due iPhone, il 5S in arrivo probabilmente a giugno e un altro modello ancora (non è chiaro se si tratti dell'iPhone Mini, quello low cost, o del 6, che vedremo nel 2014). E forse qualche idea per le interfacce del futuro di Apple arriverà ancora una volta dalla storia e dalla sua icona imprenditoriale. (t.t.) 