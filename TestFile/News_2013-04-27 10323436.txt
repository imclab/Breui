Voce in HD, nuova frontiera degli smartphone: l'audio a banda larga entro la fine dell'anno - Repubblica.it "NON SENTO BENE", quante volte l'abbiamo detto parlando al cellulare. La comunicazione vocale su rete mobile anche al tempo degli smartphone non ha fatto grandi salti di qualità. Almeno finora: a breve gli operatori telefonici in Usa lanceranno i servizi di banda larga vocale. Con un nome più appetibile commercialmente, Voce HD, in alta definizione. Non una novità tecnologica in assoluto, ma comunque un'applicazione innovativa delle attuali possibilità. Come funzionerà? La voce HD è sostanzialmente qualcosa di già visto nel VoIP, le comunicazioni vocali via internet. Su Skype di fatto già c'è, attraverso i raffinati algoritmi audio dell'applicazione. Anziché limitare la frequenza di chiamata tra i 300 Hz e 3,4 kHz, una chiamata audio a banda larga trasmette 7 kHz o più. Avvicinandosi alla voce umana, che "trasmette" tra i 75 Hz e 14 kHz. Ma in più il protocollo HD Voice aumenta il numero dei campioni audio della voce: anziché 8.000 campioni, la voce HD arriva a 16.000. Gli smartphone in grado di supportare la voce HD sono già in commercio e sono diversi: iPhone 5, Samsung Galaxy S3 e S4, Nokia Lumia 920, HTC One, Sony  Xperia Z sono dispositivi dotati di tecnologia e hardware adatto a supportare la voce in alta qualità. In Usa AT&T, T-Mobile e Sprint partiranno con l'HD nel giro di al massimo qualche mese. E sono già molti gli operatori europei che già supportano il protocollo HD Voice sulle "vecchie"   reti Gsm. Ma probabilmente gli investimenti sulla banda larga LTE non giustificano più capitali per adeguare le reti di precedente generazioni ai nuovi standard.  