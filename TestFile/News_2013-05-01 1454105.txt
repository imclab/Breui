Benedetto XVI torna a vivere in Vaticano. Il 2 maggio si trasferisce al monastero - Repubblica.it CITTA' DEL VATICANO - Il Papa emerito Benedetto XVI farà ritorno in Vaticano giovedì 2 maggio. Arrivando in eleicottero da Castel Gandolfo, si trasferirà giovedì pomeriggio al Monastero "Mater Ecclesiae", dove sono terminati i lavori di ristrutturazione. Lo ha confermato il direttore della sala stampa vaticana, padre Federico Lombardi.Nel piccolo edificio, che si sviluppa in verticale su 4 piani ma che ha una superficie calpestabile di poco superiore ai 200 metri quadri, abiteranno anche il prefetto della Casa Pontificia, monsignor Georg Gänswein, storico segretario di Joseph Ratzinger, con il diacono fiammingo che lo affianca da qualche settimana, e le quattro "memores domini" che provvedono alla cucina e al guardaroba. Uno degli appartamentini ricavati unendo le 12 cellette preesistenti sarà riservato al fratello più anziano di Benedetto XVI, monsignor Georg Ratzinger. L'austero monastero, infatti, assieme ad alcuni modesti ambienti comuni, aveva dodici cellette, alcune delle quali sono state unite per consentire un minimo in più di spazio vitale, necessario in particolare per i libri e il tavolo di lavoro di Benedetto XVI. L'edificio aveva bisogno di lavori perché il tetto non era più impermeabile, tanto che le monache visitandine erano state costrette a lasciarlo prima dell'inizio dello scorso inverno.Poche ore prima che la sua rinuncia diventasse operativa, il 28 febbraio scorso, Joseph Ratzinger aveva lasciato   definitivamente il Palazzo Apostolico alla volta di Castel Gandolfo. Qui si era congedato dai fedeli che lo avevano accolto con il consueto affetto dicendo di essere ormai solo "un pellegrino". Il Papa Emerito ritorna ora nel "recinto di Pietro" da pellegrino, come aveva promesso. E lo fa per offrire a Francesco il sostegno della sua preghiera. 