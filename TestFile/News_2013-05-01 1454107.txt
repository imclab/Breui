La regina d'Olanda si 'rottama' per il figlio  Amsterdam incorona il suo nuovo re - Repubblica.it RIVOLUZIONE al maschile in Olanda, in controtendenza rispetto alle politiche delle "quote rosa". Dopo più di un secolo (l'ultimo re, Guglielmo III, morì nel 1890), tre regine e una reggente, la corona degli Orange-Nassau passa oggi sul capo di Willem-Alexander. A 46 anni, Guglielmo IV, sposato com l'argentina Maxima e padre di tre figlie, diventa il sovrano più giovane delle nove case regnanti ancora sul trono in Europa, un primato che deve al gesto di "autorottamazione" della madre Beatrice: è stata la regina, infatti, a 75 anni portati egregiamente, impeccabile nella ben nota acconciatura cotonata, a decidere di abdicare lo scorso gennaio. "Non lascio perché sono stanca della funzione - ha detto la regina - ma perché sono convinta di doverla trasmettere a una nuova generazione". FOTO - VIDEOFesteggiamenti e ospiti illustri. Per l'incoronazione, celebrata nella Chiesa Nuova di Amsterdam, sono arrivate migliaia di persone addobbate di arancione, il colore ispirato dal cognome della famiglia reale di cui gli olandesi tradizionalmente si agghindano per la festa del sovrano con parrucche, sciarpe, magliette e vari eccentrici accessori. Dopo l'atto   di abdicazione di Beatrice, il nuovo re ha prestato giuramento davanti al Parlamento riunito in seduta straordinaria nel luogo di culto, poi è stato intronizzato (e non incoronato, sfumatura che marca la separazione fra stato e chiesa in Olanda). Grande il dispiegamento di forze di sicurezza, con 10mila poliziotti in  uniforme, tremila ufficiali in borghese e molti altri dipendenti  pubblici impegnati nella logistica. Da ieri fino a domani è stato chiuso  lo spazio aereo sopra la città. Grande anche la partecipazione di  ospiti giunti in Olanda da 18 Paesi per l'occasione. Tra le personalità  di spicco, il principe Carlo e la moglie Camilla, il principe ereditario  del Giappone, Naruhito, con la principessa Masako, il cui padre è  giudice alla Corte penale internazionale dell'Aia. Si tratta della prima  visita ufficiale della coppia all'estero dopo il viaggio in Australia e  Nuova Zelanda nel 2002. Carlo era presente anche nel 1980, quando fu  incoronata Beatrice.Ieri sera Beatrice ha tenuto l'ultimo discorso alla nazione, trasmesso in televisione, in veste di capo di Stato. "Ora che mio figlio maggiore assumerà questo lavoro bello e di responsabilità, è mio profondo desiderio che la nuova coppia reale si senta sostenuta dalla vostra calorosa fiducia", ha detto. "Sono certa - ha aggiunto - che Guglielmo-Alessandro si applicherà con la vera devozione che ogni buon re è tenuto ad avere".  Verso le 19,30 i 17 milioni di olandesi saranno invitati a cantare in coro il "Koningslied", il canto del re, pezzo appositamente creato per l'occasione e che peraltro ha raccolto molte critiche.Il ritratto del re. Primogenito dei tre figli di Beatrice e del diplomatico tedesco Claus von Amsberg, Willem si è distinto fin dall'adolescenza per una scarsa propensione agli studi, compensata da una grande passione per le feste e la convivialità goliardica. Fino ai trent'anni è stato considerato più buontempone amante della birra che un possibile futuro sovrano, tanto che l'ex premier Ruud Lubbers arrivò a chiedersi se non si dovesse ritoccare la naturale linea di successione. Poi Willem ha messo la "testa a posto" e ha trovato la sua strada: lo sport (primeggia in tutto, compreso il pattinaggio sul ghiaccio, sport nazionale), la marina, l'aviazione e infine la gestione dell'acqua, settore in cui è diventato un esperto riconosciuto.A consacrare la sua trasformazione in uomo maturo e responsabile è stato il matrimonio con l'argentina Maxima Zorreguieta, bella, bionda, sportiva, senza sangue blu ma ricchissima, che gli ha dato tre figlie-modello Caterina Amalia, Alessia e Arianna, di 9,7 e 6 anni. Nozze inizialmente discusse sui tabloid per le origini borghesi della futura principessa consorte, ora diventata regina. Ma poi gli olandesi le hanno perdonato la carriera politica del padre, che fu ministro durante la dittatura della giunta militare argentina e che per questo non ha potuto assistere al matrimonio della figlia ed è stato escluso dalle cerimonie per l'incoronazione del marito.    