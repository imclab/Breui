Primo Maggio, l'Italia scende in piazza.  Musica e cortei per il lavoro che non c'è - Repubblica.it ROMA - La giornata del lavoro. Un primo maggio che quest'anno non riesce a essere una festa, ma l'appello di un impegno da rinnovare. "Purtroppo, oggi, c'è da pensare anche al lavoro che non c'è, al lavoro cercato inutilmente, al lavoro a rischio e precario. Abbiamo il dovere politico e morale di concentrarci su questi problemi", ha detto il presidente della Repubblica, Giorgio Napolitano, in un messaggio inviato al ministro del Lavoro e delle Politiche sociali, al presidente della federazione maestri del Lavoro d'Italia, ai segretari generali di Cgil, Cisl, Uil e Ugl, e a quanti celebrano la ricorrenza.L'Italia domani scenderà in piazza. A piazza San Giovanni, a Roma, è tutto pronto per il tradizionale concerto del Primo Maggio,  organizzato da Cgil, Cisl e Uil. Questa edizione, trasmessa in diretta  nazionale da Raitre (dalle 15), sarà condotta da Geppi Cucciari. Tra i  musicisti che si esibiranno Elio e le storie tese, Max Gazzè, Nicola  Piovani, Africa Unite, Cristiano De Andrè, Motel Connection e  l'Orchestra rock composta dai migliori musicisti italiani e diretta da   Vittorio Cosma.  Le misure di sicurezza sono state rafforzate. Secondo le disposizioni della questura saranno presenti più uomini, rispetto agli anni precedenti, con molti agenti in borghese tra la folla. Nella capitale  anche musei aperti a ingresso gratuito. TUTTO SUL CONCERTONE DI ROMAMa la festa del lavoro non unirà musica e politica solo a Roma. A Taranto si svolgerà infatti il "1 maggio autorganizzato - Sì ai  diritti, no ai ricatti - Lavoro?  Ma quale lavoro?" con dibattiti in  mattinata e il concertone del  pomeriggio. Parteciperanno, tra gli altri,  Fiorella Mannoia, Raf, Luca  Barbarossa, Francesco Baccini, Michele  Riondino ed Elio Germano. E a Torino, il Jazz Festival proporrà una no-stop musicale dalle 15 a mezzanotte con comizio conclusivo del segretario generale della  Uil, Gianni Cortese, a nome dei tre sindacati confederali. Il corteo  sarà aperto dallo striscione unitario di Cgil Cisl Uil Torino con lo  slogan 'Prima lavoro e welfare'. E se le note sono da sempre un ingrediente chiave per le celebrazioni, tutta Italia scenderà in piazza per la festa del lavoro, in un momento storico in cui la crisi e la disoccupazione hanno raggiunto livelli altissimi e drammatici. Manifestazioni di Cgil,  Cisl e Uil sono previste in tutto il Piemonte. Ad Asti  parlerà il segretario generale della Fiom,  Maurizio Landini. Ci  saranno cortei con comizi anche ad Alessandria, a  Biella, a Borgosesia,  a Novara e a Vercelli. A Portella della Ginestra per la Cgil di Palermo saranno presenti il segretario provinciale, Maurizio Calà, la segretaria nazionale della Flai Cgil, Stefania Croggi, e il presidente della Camera, Laura Boldrini, che deporrà una corona al Memoriale. "Il tema di quest'anno è il lavoro come punto centrale della crescita, dello sviluppo e della legalità - ha dichiarato Calà - non solo intesa come lotta alla mafia, ma come rispetto delle leggi e dei diritti dei lavoratori. Diritti, oggi, pesantemente minacciati dalla crisi e dalle politiche di austerity dei governi". Nel frattempo, a Piana degli Albanesi, sarà celebrata per la prima volta una messa a suffragio del sindacalista Vito Stassi "Carusci" e di tutte le vittime di Portella.Il segretario nazionale della Fiom Maurizio Landini ha bocciato il'1 maggio organizzato a Bologna da  Cgil, Cisl e Uil, che hanno invitato in piazza anche Unindustria e  Legacoop. "Il primo maggio - ha detto Landini - è e deve rimanere dei  lavoratori e delle lavoratrici. Per dialogare con le imprese abbiamo 364  giorni all'anno, ce n'è uno che deve restare la giornata del lavoro, di  quelli che vogliono avere un lavoro con diritti". La Fiom di Bologna  diserterà piazza Maggiore per partecipare a un'iniziativa di solidarietà  di fronte alla Berco di Copparo. "Lì - ha detto il leader nazionale -  vogliono mettere in discussione 600 posti di lavoro. E' la più grande  azienda metalmeccanica della regione". Andarci, quindi, "ha un  significato preciso, perché in questa fase bisogna bloccare i  licenziamenti ed evitare le chiusure. Tutto quello che si chiude è  perso".A Perugia 'Priorità Lavoro' è lo slogan  con cui le segreterie nazionali dei sindacati hanno deciso di  celebrare la Festa del Lavoro 2013 nel capoluogo umbro dove arriverà anche una folta delegazione toscana. Saranno poi  migliaia - operai, impiegati, disoccupati, precari, uomini e donne,  cittadini toscani che usciranno dalle loro abitazioni per partecipare a  una delle 50 iniziative, tante se ne contano, in programma nella  regione. In provincia di Arezzo manifestazioni della Cgil con cortei  nel capoluogo, a Cortona, a Foiano della Chiana, Lucignano e Monte San Savino.  Iniziative anche a Castelnuovo dei Sabbioni, Capolona e San Giustino  Valdarno. In provincia di Firenze  manifestazioni unitarie di Cgil, Cisl e Uil a Barberino del Mugello,  Empoli, Fucecchio, Gambassi Terme, Montaione, Castelfiorentino,  Pontassieve, Sesto Fiorentino e a Fiesole. Iniziative anche a Certaldo.  Nel grossetano manifestazioni della Cgil a Manciano, Follonica e  Valpiana.In provincia di Livorno a Venturina  manifestazione unitaria di Cgil, Cisl e Uil: vi sfileranno anche gli  agricoltori aderenti alla Cia. Iniziative unitarie dei sindacati anche  in provincia di Lucca, a Stiava e a Seravezza così come a Massa con interventi di lavoratori ex Eaton, del  commercio e di un precario. Nel pisano manifestazioni della Cgil a San  Miniato, Montecalvoli e a Pomarance. Manifestazione unitaria dei  sindacati a Pistoia dove è in programma un corteo così come ad Agliana, a  Casalguidi, a Lamporecchio e a Larciano, a Monsummano Terme e a  Montale. Ancora iniziative a Montecatini Terme e a Quarrata. Iniziative  di Cgil, Cisl e Uil anche a Prato e Vaiano con cortei, concerto di Francesco De Gregori  a Capannori,  a Carmignano e manifestazione a Montemurlo. In provincia di Siena  manifestazioni unitarie a Chiusdino, S.Gimignano, Colle Val d'Elsa,  Poggibonsi, Chianciano Terme, Chiusi, Pienza, Sinalunga, Abbadia San  Salvatore."Uniti per il lavoro". Lavoratori, imprenditori, associazioni di volontariato. Sarà un primo maggio inedito quello che Cgil, Cisl e Uil Treviso si apprestano a celebrare nel capoluogo della Marca trevigiana. Il corteo si snoderà dalla stazione ferroviaria (ritrovo ore 9,30) a piazza dei Signori, dove gli interventi dei segretari generali delle tre sigle sindacali si alterneranno alle testimonianze di lavoratori e lavoratrici. Sul palco, accanto a loro, ci saranno tutti i rappresentanti delle associazioni imprenditoriali della provincia: industriali, artigiani, commercianti, agricoltori, cooperative, ma anche il mondo del volontariato. Queste le categorie invitate: Ance, Unindustria, Confcommercio, Cna, Confartigianato, Coldiretti, Cia, Casartigiani, Confagricoltura, Confcooperative e Confesercenti. Il contributo musicale sarà affidato a giovani studenti.L'Ugl festeggerà a Verona la festa dei lavoratori: il corteo partirà  con lo slogan "Progettare insieme l'Italia di domani" mercoledì alle 10,30 dal piazzale antistante l'Abbazia di San Zeno per arrivare alle 12 in piazza dei Signori dove si terrà il comizio del segretario generale, Giovanni Centrella. L'Ugl chiede al Governo risorse per gli esodati e per la cig in deroga, una riforma fiscale vera, migliori infrastrutture e più credito.A Padova per infondere coraggio ai lavoratori e alle imprese che lottano con la crisi il vescovo Antonio Mattiazzo, ha promosso una veglia di preghiera il primo maggio nella zona industriale della città. L'occasione è organizzata dalla Pastorale sociale e del lavoro della Diocesi. La veglia sarà il momento centrale di una serie di appuntamenti legati allo stato economico del Paese. Meteo. Piovoso a nordovest e sereno  nel resto d'Italia ma sarà un primo maggio "all'insegna del bel tempo su  buona parte della penisola, in particolare al centrosud dove sulle aree  interne le temperature potranno sfiorare anche punte di 29-30 gradi.  Sole prevalente anche sulle pianure del nordest, mentre in montagna si  potrà avere qualche acquazzone dal pomeriggio. Purtroppo ancora una  volta penalizzato da piogge e temporali sparsi il nordovest, qualcuno  anche forte, anche se sulla riviera ligure non mancheranno delle  schiarite, specie nella seconda parte della giornata".Treni.  In occasione della festa del primo maggio, "per assicurare a tutti un  viaggio tranquillo e regolare", il gruppo ferrovie dello stato italiane  "intensificherà il proprio impegno nei controlli anti-evasione, nel  rispetto delle migliaia di passeggeri che in questi giorni sceglieranno  il treno, pagando regolarmente in biglietto, per i loro spostamenti  lungo la penisola". Prosegue così anche quest'anno la campagna 'no  ticket, no parti' (avviata nel 2008), "un importante sforzo del gruppo Fs italiane per garantire la sicurezza e la tranquillità ai propri  clienti, soprattutto nei giorni di intenso traffico". 