Apple prepara il portafogli digitale: con l'iPhone si pagherà la spesa - Repubblica.it UN PORTAFOGLI dentro l'iPhone. Questi sarebbero i progetti di Apple secondo un rapporto di Morgan Stanley. Katy Huberty, l'analista che tenta di tracciare i prossimi passi di Cupertino, ha più certezze che dubbi. E in realtà, Apple ha già iniziato un percorso in questa direzione con l'introduzione di Passbook, un'app inclusa in iOS6 per gestire coupon digitali attraverso lo smartphone. Ma Passbook non permette di acquistare beni e servizi, cosa che sarebbe invece possibile con un ipotetico "iPortafogli".iMoney. Il servizio dovrebbe debuttare con iOS7, almeno in una versione preliminare. La prossima versione del sistema operativo mobile sarà presentata a Giugno, alla Worldwide developer conference in cui Apple tradizionalmente svela le novità delle sue piattaforme - cogliendo l'occasione per svelare anche qualche nuovo dispositivo. Quest'anno dovrebbe essere la volta dell'iPhone 5S, successore del 5, su cui ormai le indiscrezioni non si contano più: ci saranno forse più modelli, la tecnologia del display sarà diversa. Nfc e altro. E soprattutto iPhone 5S dovrebbe incorporare la tecnologia NFC, Near Field Communication. Con cui lo smartphone diventa in grado di comunicare con dispositivi abilitati a breve distanza, come già avviene per diversi dispositivi Android e Windows Phone. Una tecnologia adatta ad un uso dello smartphone come gestore ed erogatore di crediti, ad esempio avvicinandolo agli strumenti appositi presso le casse degli esercizi commerciali.   Negli Usa i servizi con POS abilitati ai pagamenti Nfc sono già attivi. I propri soldi potrebbero essere protetti con codici Pin e le impronte digitali, e a questo proposito, iPhone 5S potrebbe avere un sistema di identificazione del polpastrello. Ma tra gli analisti c'è chi sostiene che queste innovazioni arriveranno solo con iPhone 6 e iOS8. I piani di Cupertino per il 2013 potrebbero comunque incorporare il portafogli elettronico come sistema di pagamento personale da utilizzare online attraverso gli account Apple ID. 