Siria, persi i contatti con Domenico Quirico da 20 giorni: è l'inviato de La Stampa - Repubblica.it ROMA - "Da venti giorni abbiamo perso i contatti con il nostro inviato Domenico Quirico, in Siria per una serie di reportage dalla zona di Homs". Lo ha annunciato il direttore de La Stampa, Mario Calabresi, sul sito lastampa.it. Il giornale ha "deciso di mettere sulla testata un fiocchetto giallo, come fanno le famiglie che attendono il ritorno di una persona cara di cui non si hanno notizie". A seguire il caso è personalmente il ministro Emma Bonino  e "la Farnesina sta operando attraverso l'Unità di Crisi e in raccordo con tutte le strutture dello Stato interessate"."Due settimane di ricerche, fatte in modo silenzioso e riservato ma in ogni direzione, coordinate dall'Unità di crisi della Farnesina - spiega il direttore Calabresi - non hanno dato sinora alcun risultato concreto e così abbiamo condiviso con le autorità italiane e la famiglia la decisione di rendere pubblica la sua scomparsa, sperando di allargare il numero delle persone che potrebbero aiutarci ad avere informazioni"."Domenico - ha riferito il direttore de La Stampa - è entrato in Siria il 6 aprile, attraverso il confine libanese, diretto verso Homs, area calda dei combattimenti, per poi spingersi, se ce ne fosse stata la possibilità, fino alla periferia di Damasco. Era partito dall'Italia il 5 aprile per Beirut, dove era rimasto una giornata in attesa che i suoi contatti si materializzassero: la mattina di sabato 6 aprile gli abbiamo telefonato per avvisarlo del rapimento   dei colleghi della Rai nella zona di Idlib. Lui ci ha spiegato che il suo percorso sarebbe stato completamente diverso e che ci avrebbe richiamato una volta passato il confine. Nel pomeriggio, alle 18,10, ha mandato un sms con cui annunciava al responsabile Esteri de La Stampa di essere riuscito a entrare in territorio siriano"."Due giorni dopo, lunedì 8 - ha proseguito Calabresi - ha prima mandato un messaggio alla moglie Giulietta, per dirle che era in Siria e che era tutto ok, poi verso sera l'ha chiamata a casa.La linea era molto disturbata, ha spiegato che di lì a poco il cellulare non avrebbe preso più e che le persone con cui viaggiava gli avevano chiesto di non utilizzare il satellitare, che sarebbe stato quindi in silenzio per qualche giorno ma di non preoccuparsi. Martedì 9 ha ancora mandato un sms a un collega della Rai nel quale diceva di essere sulla strada per Homs. E' stato questo l'ultimo contatto diretto avuto con Domenico"."Prima di partire ci aveva avvisato che non avrebbe scritto niente mentre era in Siria e che per circa una settimana sarebbe rimasto in silenzio: la copertura delle rete dei cellulari è saltata in molte zone dell'area di Homs e usare il satellitare non è prudente perché così si segnala la propria presenza". Domenico Quirico, 62 anni, è uno dei giornalisti italiani più seri e  preparati nell’affrontare situazioni a rischio. Negli ultimi anni ha  raccontato il Sudan, il Darfur, la carestia e i campi profughi nel Corno  d’Africa, l’esercito del signore in Uganda, ha seguito interamente le  primavere arabe, dalla Tunisia all’Egitto, è stato più volte in Libia  per testimoniare la fine del regime di Gheddafi. Nell'agosto 2011 nel  tentativo di arrivare a Tripoli è stato rapito insieme ai colleghi del  Corriere della Sera Elisabetta Rosaspina e Giuseppe Sarcina e di  Avvenire Claudio Monaci. Nel sequestro veniva ucciso il loro autista e  solo dopo due giorni drammatici venivano liberati. Nell'ultimo anno ha coperto per tre volte la guerra in Mali, è stato  in Somalia e ora per la quarta volta è in Siria. Nei suoi primi due  viaggi siriani era stato ad Aleppo, dove aveva raccontato i  bombardamenti e la prima fase della rivolta. Nell'ultimo aveva invece  seguito i ribelli spingendosi fino nella zona di Idlib. "Ha voluto tornare di nuovo per raccontare l'evoluzione di un  conflitto che si è allontanato troppo dalle prime pagine dei giornali e  che, ci ripeteva, nonostante i suoi orrori non scuote la società  civile occidentale", ha scritto Calabresi sul giornale.  